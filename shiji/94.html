<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷九十四田儋列传第三十四</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷九十四田儋列传第三十四</h1>
		<div class="content">
			<p><em class="r">田儋</em>者，<em class="r">狄</em>人也，故<em class="r">齐王田氏</em>族也。<em class="r">儋</em>从弟<em class="r">田荣</em>，<em class="r">荣</em>弟<em class="r">田横</em>，皆豪，宗强，能得人。</p>
<p><em class="r">陈涉</em>之初起王<em class="r">楚</em>也，使<em class="r">周巿</em>略定<em class="r">魏</em>地，北至<em class="r">狄</em>，<em class="r">狄</em>城守。<em class="r">田儋</em>详为缚其奴，从少年之廷，欲谒杀奴。见<em class="r">狄</em>令，因击杀令，而召豪吏子弟曰：“诸侯皆反<em class="r">秦</em>自立，<em class="r">齐</em>，古之建国，<em class="r">儋</em>，<em class="r">田氏</em>，当王。”遂自立为<em class="r">齐王</em>，发兵以击<em class="r">周巿</em>。<em class="r">周巿</em>军还去，<em class="r">田儋</em>因率兵东略定<em class="r">齐</em>地。</p>
<p><em class="r">秦</em>将<em class="r">章邯</em>围<em class="r">魏王咎</em>于<em class="r">临济</em>，急。<em class="r">魏王</em>请救于<em class="r">齐</em>，<em class="r">齐王田儋</em>将兵救<em class="r">魏</em>。<em class="r">章邯</em>夜衔枚击，大破<em class="r">齐</em>、<em class="r">魏</em>军，杀<em class="r">田儋</em>于<em class="r">临济</em>下。<em class="r">儋</em>弟<em class="r">田荣</em>收<em class="r">儋</em>馀兵东走<em class="r">东阿</em>。</p>
<p><em class="r">齐</em>人闻王<em class="r">田儋</em>死，乃立故<em class="r">齐王建</em>之弟<em class="r">田假</em>为<em class="r">齐王</em>，<em class="r">田角</em>为相，<em class="r">田閒</em>为将，以距诸侯。</p>
<p><em class="r">田荣</em>之走<em class="r">东阿</em>，<em class="r">章邯</em>追围之。<em class="r">项梁</em>闻<em class="r">田荣</em>之急，乃引兵击破<em class="r">章邯</em>军<em class="r">东阿</em>下。<em class="r">章邯</em>走而西，<em class="r">项梁</em>因追之。而<em class="r">田荣</em>怒<em class="r">齐</em>之立<em class="r">假</em>，乃引兵归，击逐<em class="r">齐王假</em>。<em class="r">假</em>亡走<em class="r">楚</em>。<em class="r">齐</em>相<em class="r">角</em>亡走<em class="r">赵</em>；<em class="r">角</em>弟<em class="r">田閒</em>前求救<em class="r">赵</em>，因留不敢归。<em class="r">田荣</em>乃立<em class="r">田儋</em>子<em class="r">巿</em>为<em class="r">齐王</em>，<em class="r">荣</em>相之，<em class="r">田横</em>为将，平<em class="r">齐</em>地。</p>
<p><em class="r">项梁</em>既追<em class="r">章邯</em>，<em class="r">章邯</em>兵益盛，<em class="r">项梁</em>使使告<em class="r">赵</em>、<em class="r">齐</em>，发兵共击<em class="r">章邯</em>。<em class="r">田荣</em>曰：“使<em class="r">楚</em>杀<em class="r">田假</em>，<em class="r">赵</em>杀<em class="r">田角</em>、<em class="r">田閒</em>，乃肯出兵。”<em class="r">楚怀王</em>曰：“<em class="r">田假</em>与国之王，穷而归我，杀之不义。”<em class="r">赵</em>亦不杀<em class="r">田角</em>、<em class="r">田閒</em>以市于<em class="r">齐</em>。<em class="r">齐</em>曰：“蝮螫手则斩手，螫足则斩足。何者？为害于身也。今<em class="r">田假</em>、<em class="r">田角</em>、<em class="r">田閒</em>于<em class="r">楚</em>、<em class="r">赵</em>，非直手足戚也，何故不杀？且<em class="r">秦</em>复得志于天下，则&lt;imgalt=""class="kindle-cn-inline-character"src="Image00113.jpg"/&gt;龁用事者坟墓矣。”<em class="r">楚</em>、<em class="r">赵</em>不听，<em class="r">齐</em>亦怒，终不肯出兵。<em class="r">章邯</em>果败杀<em class="r">项梁</em>，破<em class="r">楚</em>兵，<em class="r">楚</em>兵东走，而<em class="r">章邯</em>渡<em class="r">河</em>围<em class="r">赵</em>于<em class="r">钜鹿</em>。<em class="r">项羽</em>往救<em class="r">赵</em>，由此怨<em class="r">田荣</em>。</p>
<p><em class="r">项羽</em>既存<em class="r">赵</em>，降<em class="r">章邯</em>等，西屠<em class="r">咸阳</em>，灭<em class="r">秦</em>而立侯王也，乃徙<em class="r">齐王田市</em>更王<em class="r">胶东</em>，治<em class="r">即墨</em>。<em class="r">齐</em>将<em class="r">田都</em>从共救<em class="r">赵</em>，因入关，故立<em class="r">都</em>为<em class="r">齐王</em>，治<em class="r">临淄</em>。故<em class="r">齐王建</em>孙<em class="r">田安</em>，<em class="r">项羽</em>方渡<em class="r">河</em>救<em class="r">赵</em>，<em class="r">田安</em>下<em class="r">济北</em>数城，引兵降<em class="r">项羽</em>，<em class="r">项羽</em>立<em class="r">田安</em>为<em class="r">济北王</em>，治<em class="r">博阳</em>。<em class="r">田荣</em>以负<em class="r">项梁</em>不肯出兵助<em class="r">楚</em>、<em class="r">赵</em>攻<em class="r">秦</em>，故不得王；<em class="r">赵</em>将<em class="r">陈馀</em>亦失职，不得王：二人俱怨<em class="r">项王</em>。</p>
<p><em class="r">项王</em>既归，诸侯各就国，<em class="r">田荣</em>使人将兵助<em class="r">陈馀</em>，令反<em class="r">赵</em>地，而<em class="r">荣</em>亦发兵以距击<em class="r">田都</em>，<em class="r">田都</em>亡走<em class="r">楚</em>。<em class="r">田荣</em>留<em class="r">齐王巿</em>，无令之<em class="r">胶东</em>。<em class="r">巿</em>之左右曰：“<em class="r">项王</em>强暴，而王当之<em class="r">胶东</em>，不就国，必危。”<em class="r">巿</em>惧，乃亡就国。<em class="r">田荣</em>怒，追击杀<em class="r">齐王巿</em>于<em class="r">即墨</em>，还攻杀<em class="r">济北王安</em>。于是<em class="r">田荣</em>乃自立为<em class="r">齐王</em>，尽并<em class="r">三齐</em>之地。</p>
<p><em class="r">项王</em>闻之，大怒，乃北伐<em class="r">齐</em>。<em class="r">齐王田荣</em>兵败，走<em class="r">平原</em>，<em class="r">平原</em>人杀<em class="r">荣</em>。<em class="r">项王</em>遂烧夷<em class="r">齐</em>城郭，所过者尽屠之。<em class="r">齐</em>人相聚畔之。<em class="r">荣</em>弟<em class="r">横</em>，收<em class="r">齐</em>散兵，得数万人，反击<em class="r">项羽</em>于<em class="r">城阳</em>。而<em class="r">汉王</em>率诸侯败<em class="r">楚</em>，入<em class="r">彭城</em>。<em class="r">项羽</em>闻之，乃释<em class="r">齐</em>而归，击<em class="r">汉</em>于<em class="r">彭城</em>，因连与<em class="r">汉</em>战，相距<em class="r">荥阳</em>。以故<em class="r">田横</em>复得收<em class="r">齐</em>城邑，立<em class="r">田荣</em>子<em class="r">广</em>为<em class="r">齐王</em>，而<em class="r">横</em>相之，专国政，政无巨细皆断于相。</p>
<p><em class="r">横</em>定<em class="r">齐</em>三年，<em class="r">汉王</em>使<em class="r">郦生</em>往说下<em class="r">齐王广</em>及其相国<em class="r">横</em>。<em class="r">横</em>以为然，解其<em class="r">历下</em>军。<em class="r">汉</em>将<em class="r">韩信</em>引兵且东击<em class="r">齐</em>。<em class="r">齐</em>初使<em class="r">华无伤</em>、<em class="r">田解</em>军于<em class="r">历下</em>以距<em class="r">汉</em>，<em class="r">汉</em>使至，乃罢守战备，纵酒，且遣使与<em class="r">汉</em>平。<em class="r">汉</em>将<em class="r">韩信</em>已平<em class="r">赵</em>、<em class="r">燕</em>，用<em class="r">蒯通</em>计，度<em class="r">平原</em>，袭破<em class="r">齐历下</em>军，因人<em class="r">临淄</em>。<em class="r">齐王广</em>、相<em class="r">横</em>怒，以<em class="r">郦生</em>卖己，而烹<em class="r">郦生</em>。<em class="r">齐王广</em>东走<em class="r">高密</em>，相<em class="r">横</em>走<em class="r">博</em>，守相<em class="r">田光</em>走<em class="r">城阳</em>，将军<em class="r">田既</em>军于<em class="r">胶东</em>。<em class="r">楚</em>使<em class="r">龙且</em>救<em class="r">齐</em>，<em class="r">齐王</em>与合军<em class="r">高密</em>。<em class="r">汉</em>将<em class="r">韩信</em>与<em class="r">曹参</em>破杀<em class="r">龙且</em>，虏<em class="r">齐王广</em>。<em class="r">汉</em>将<em class="r">灌婴</em>追得<em class="r">齐</em>守相<em class="r">田光</em>。至<em class="r">博</em>，而<em class="r">横</em>闻<em class="r">齐王</em>死，自立为<em class="r">齐王</em>，还击<em class="r">婴</em>，<em class="r">婴</em>败<em class="r">横</em>之军于<em class="r">嬴</em>下。<em class="r">田横</em>亡走<em class="r">梁</em>，归<em class="r">彭越</em>。<em class="r">彭越</em>是时居<em class="r">梁</em>地，中立，且为<em class="r">汉</em>，且为<em class="r">楚</em>。<em class="r">韩信</em>已杀<em class="r">龙且</em>，因令<em class="r">曹参</em>进兵破杀<em class="r">田既</em>于<em class="r">胶东</em>，使<em class="r">灌婴</em>破杀<em class="r">齐</em>将<em class="r">田吸</em>于<em class="r">千乘</em>。<em class="r">韩信</em>遂平<em class="r">齐</em>，乞自立为<em class="r">齐</em>假王，<em class="r">汉</em>因而立之。</p>
<p>后岁馀，<em class="r">汉</em>灭<em class="r">项籍</em>，<em class="r">汉王</em>立为皇帝，以<em class="r">彭越</em>为<em class="r">梁王</em>。<em class="r">田横</em>惧诛，而与其徒属五百馀人入海，居岛中。<em class="r">高帝</em>闻之，以为<em class="r">田横</em>兄弟本定<em class="r">齐</em>，<em class="r">齐</em>人贤者多附焉，今在海中不收，后恐为乱，乃使使赦<em class="r">田横</em>罪而召之。<em class="r">田横</em>因谢曰：“臣烹陛下之使<em class="r">郦生</em>，今闻其弟<em class="r">郦商</em>为<em class="r">汉</em>将而贤，臣恐惧，不敢奉诏，请为庶人，守海岛中。”使还报，<em class="r">高皇帝</em>乃诏卫尉<em class="r">郦商</em>曰：“<em class="r">齐王田横</em>即至，人马从者敢动摇者致族夷！”乃复使使持节具告以诏<em class="r">商</em>状，曰：“<em class="r">田横</em>来，大者王，小者乃侯耳；不来，且举兵加诛焉。”<em class="r">田横</em>乃与其客二人乘传诣<em class="r">雒阳</em>。</p>
<p>未至三十里，至<em class="r">尸乡</em>厩置，<em class="r">横</em>谢使者曰：“人臣见天子当洗沐。”止留。谓其客曰：“<em class="r">横</em>始与<em class="r">汉王</em>俱南面称孤，今<em class="r">汉王</em>为天子，而<em class="r">横</em>乃为亡虏而北面事之，其耻固已甚矣。且吾烹人之兄，与其弟并肩而事其主，纵彼畏天子之诏，不敢动我，我独不愧于心乎？且陛下所以欲见我者，不过欲一见吾面貌耳。今陛下在<em class="r">洛阳</em>，今斩吾头，驰三十里间，形容尚未能败，犹可观也。”遂自刭，令客奉其头，从使者驰奏之<em class="r">高帝</em>。<em class="r">高帝</em>曰：“嗟乎，有以也夫！起自布衣，兄弟三人更王，岂不贤乎哉！”为之流涕，而拜其二客为都尉，发卒二千人，以王者礼葬<em class="r">田横</em>。</p>
<p>既葬，二客穿其冢旁孔，皆自刭，下从之。<em class="r">高帝</em>闻之，乃大惊，以<em class="r">田横</em>之客皆贤。“吾闻其馀尚五百人在海中”，使使召之。至则闻<em class="r">田横</em>死，亦皆自杀。于是乃知<em class="r">田横</em>兄弟能得士也。</p>
<p><em class="r">太史公</em>曰：甚矣！<em class="r">蒯通</em>之谋。乱<em class="r">齐</em>骄<em class="r">淮阴</em>，其卒亡此两人！<em class="r">蒯通</em>者，善为长短说，论<em class="r">战国</em>之权变，为八十一首。<em class="r">通</em>善<em class="r">齐</em>人<em class="r">安期生</em>，<em class="r">安期生</em>尝干<em class="r">项羽</em>，<em class="r">项羽</em>不能用其策。已而<em class="r">项羽</em>欲封此两人，两人终不肯受，亡去。<em class="r">田横</em>之高节，宾客慕义而从<em class="r">横</em>死，岂非至贤！余因而列焉。不无善画者，莫能图，何哉？</p>
		</div>
	</div>
</main>

</body>
</html>
