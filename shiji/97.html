<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷九十七郦生陆贾列传第三十七</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷九十七郦生陆贾列传第三十七</h1>
		<div class="content">
			<p><em class="r">郦生食其</em>者，<em class="r">陈留高阳</em>人也。好读书，家贫落魄，无以为衣食业，为里监门吏。然县中贤豪不敢役，县中皆谓之狂生。</p>
<p>及<em class="r">陈胜</em>、<em class="r">项梁</em>等起，诸将徇地过<em class="r">高阳</em>者数十人，<em class="r">郦生</em>闻其将皆握&lt;imgalt=""class="kindle-cn-inline-character"src="Image00126.jpg"/&gt;，好苛礼自用，不能听大度之言，<em class="r">郦生</em>乃深自藏匿。后闻<em class="r">沛公</em>将兵略地<em class="r">陈留</em>郊，<em class="r">沛公</em>麾下骑士适<em class="r">郦生</em>里中子也，<em class="r">沛公</em>时时问邑中贤士豪俊。骑士归，<em class="r">郦生</em>见谓之曰：“吾闻<em class="r">沛公</em>慢而易人，多大略，此真吾所愿从游，莫为我先。若见<em class="r">沛公</em>，谓曰‘臣里中有<em class="r">郦生</em>，年六十馀，长八尺，人皆谓之狂生。生自谓我非狂生’。”骑士曰：“<em class="r">沛公</em>不好儒，诸客冠儒冠来者，<em class="r">沛公</em>辄解其冠，溲溺其中。与人言，常大骂。未可以儒生说也。”<em class="r">郦生</em>曰：“弟言之。”骑士从容言如<em class="r">郦生</em>所诫者。</p>
<p><em class="r">沛公</em>至<em class="r">高阳</em>传舍，使人召<em class="r">郦生</em>。<em class="r">郦生</em>至，入谒，<em class="r">沛公</em>方倨床使两女子洗足，而见<em class="r">郦生</em>。<em class="r">郦生</em>入，则长揖不拜，曰：“足下欲助<em class="r">秦</em>攻诸侯乎？且欲率诸侯破<em class="r">秦</em>也？”<em class="r">沛公</em>骂曰：“竖儒！夫天下同苦<em class="r">秦</em>久矣，故诸侯相率而攻<em class="r">秦</em>，何谓助<em class="r">秦</em>攻诸侯乎？”<em class="r">郦生</em>曰：“必聚徒合义兵诛无道<em class="r">秦</em>，不宜倨见长者。”于是<em class="r">沛公</em>辍洗，起摄衣，延<em class="r">郦生</em>上坐，谢之。<em class="r">郦生</em>因言六国从横时。<em class="r">沛公</em>喜，赐<em class="r">郦生</em>食，问曰：“计将安出？”<em class="r">郦生</em>曰：“足下起纠合之众，收散乱之兵，不满万人，欲以径入强<em class="r">秦</em>，此所谓探虎口者也。夫<em class="r">陈留</em>，天下之冲，四通五达之郊也，今其城又多积粟。臣善其令，请得使之，令下足下。即不听，足下举兵攻之，臣为内应。”于是遣<em class="r">郦生</em>行，<em class="r">沛公</em>引兵随之，遂下<em class="r">陈留</em>。号<em class="r">郦食</em>其为<em class="r">广野君</em>。</p>
<p><em class="r">郦生</em>言其弟<em class="r">郦商</em>，使将数千人从<em class="r">沛公</em>西南略地。<em class="r">郦生</em>常为说客，驰使诸侯。</p>
<p><em class="r">汉</em>三年秋，<em class="r">项羽</em>击<em class="r">汉</em>，拔<em class="r">荥阳</em>，<em class="r">汉</em>兵遁保<em class="r">巩</em>、<em class="r">洛</em>。<em class="r">楚</em>人闻<em class="r">淮阴侯</em>破<em class="r">赵</em>，<em class="r">彭越</em>数反<em class="r">梁</em>地，则分兵救之。<em class="r">淮阴</em>方东击<em class="r">齐</em>，<em class="r">汉王</em>数困<em class="r">荥阳</em>、<em class="r">成皋</em>，计欲捐<em class="r">成皋</em>以东，屯<em class="r">巩</em>、<em class="r">洛</em>以拒<em class="r">楚</em>。<em class="r">郦生</em>因曰：“臣闻知天之天者，王事可成；不知天之天者，王事不可成。王者以民人为天，而民人以食为天。夫<em class="r">敖仓</em>，天下转输久矣，臣闻其下乃有藏粟甚多。<em class="r">楚</em>人拔<em class="r">荥阳</em>，不坚守<em class="r">敖仓</em>，乃引而东，令適卒分守<em class="r">成皋</em>，此乃天所以资<em class="r">汉</em>也。方今<em class="r">楚</em>易取而<em class="r">汉</em>反却，自夺其便，臣窃以为过矣。且两雄不俱立，<em class="r">楚汉</em>久相持不决，百姓骚动，海内摇荡，农夫释耒，工女下机，天下之心未有所定也。愿足下急复进兵，收取<em class="r">荥阳</em>，据<em class="r">敖仓</em>之粟，塞<em class="r">成皋</em>之险，杜<em class="r">大行</em>之道，距<em class="r">蜚狐</em>之口，守<em class="r">白马</em>之津，以示诸侯效实形制之势，则天下知所归矣。方今<em class="r">燕</em>、<em class="r">赵</em>已定，唯<em class="r">齐</em>未下。今<em class="r">田广</em>据千里之<em class="r">齐</em>，<em class="r">田閒</em>将二十万之众，军于<em class="r">历城</em>，诸<em class="r">田</em>宗强，负海阻<em class="r">河济</em>，南近<em class="r">楚</em>，人多变诈，足下虽遣数十万师，未可以岁月破也。臣请得奉明诏说<em class="r">齐王</em>，使为<em class="r">汉</em>而称东藩。”上曰：“善。”</p>
<p>乃从其画，复守<em class="r">敖仓</em>，而使<em class="r">郦生</em>说<em class="r">齐王</em>曰：“王知天下之所归乎？”王曰：“不知也。”曰：“王知天下之所归，则<em class="r">齐国</em>可得而有也；若不知天下之所归，即<em class="r">齐国</em>未可得保也。”<em class="r">齐王</em>曰：“天下何所归？”曰：“归<em class="r">汉</em>。”曰：“先生何以言之？”曰：“<em class="r">汉王</em>与<em class="r">项王</em>戮力西面击<em class="r">秦</em>，约先入<em class="r">咸阳</em>者王之。<em class="r">汉王</em>先入<em class="r">咸阳</em>，<em class="r">项王</em>负约不与而王之<em class="r">汉中</em>。<em class="r">项王</em>迁杀<em class="r">义帝</em>，<em class="r">汉王</em>闻之，起<em class="r">蜀汉</em>之兵击<em class="r">三秦</em>，出关而责<em class="r">义帝</em>之处，收天下之兵，立诸侯之后。降城即以侯其将，得赂即以分其士，与天下同其利，豪英贤才皆乐为之用。诸侯之兵四面而至，<em class="r">蜀汉</em>之粟方船而下。<em class="r">项王</em>有倍约之名，杀<em class="r">义帝</em>之负；于人之功无所记，于人之罪无所忘；战胜而不得其赏，拔城而不得其封；非<em class="r">项氏</em>莫得用事；为人刻印，刓而不能授；攻城得赂，积而不能赏：天下畔之，贤才怨之，而莫为之用。故天下之士归于<em class="r">汉王</em>，可坐而策也。夫<em class="r">汉王</em>发<em class="r">蜀汉</em>，定<em class="r">三秦</em>；涉<em class="r">西河</em>之外，援<em class="r">上党</em>之兵；下<em class="r">井陉</em>，诛<em class="r">成安君</em>；破<em class="r">北魏</em>，举三十二城：此<em class="r">蚩尤</em>之兵也，非人之力也，天之福也。今已据<em class="r">敖仓</em>之粟，塞<em class="r">成皋</em>之险，守<em class="r">白马</em>之津，杜<em class="r">大行</em>之阪，距<em class="r">蜚狐</em>之口，天下后服者先亡矣。王疾先下<em class="r">汉王</em>，<em class="r">齐国</em>社稷可得而保也；不下<em class="r">汉王</em>，危亡可立而待也。”<em class="r">田广</em>以为然，乃听<em class="r">郦生</em>，罢<em class="r">历下</em>兵守战备，与<em class="r">郦生</em>日纵酒。</p>
<p><em class="r">淮阴侯</em>闻<em class="r">郦生</em>伏轼下<em class="r">齐</em>七十馀城，乃夜度兵<em class="r">平原</em>袭<em class="r">齐</em>。<em class="r">齐王田广</em>闻<em class="r">汉</em>兵至，以为<em class="r">郦生</em>卖己，乃曰：“汝能止<em class="r">汉</em>军，我活汝；不然，我将烹汝！”<em class="r">郦生</em>曰：“举大事不细谨，盛德不辞让。而公不为若更言！”<em class="r">齐王</em>遂烹<em class="r">郦生</em>，引兵东走。</p>
<p><em class="r">汉</em>十二年，<em class="r">曲周侯郦商</em>以丞相将兵击<em class="r">黥布</em>有功。<em class="r">高祖</em>举列侯功臣，思<em class="r">郦食其</em>。<em class="r">郦食其</em>子<em class="r">疥</em>数将兵，功未当侯，上以其父故，封<em class="r">疥</em>为<em class="r">高梁侯</em>。后更食<em class="r">武遂</em>，嗣三世。<em class="r">元狩</em>元年中，<em class="r">武遂侯平</em>坐诈诏<em class="r">衡山王</em>取百斤金，当弃市，病死，国除也。</p>
<p><em class="r">陆贾</em>者，<em class="r">楚</em>人也。以客从<em class="r">高祖</em>定天下，名为有口辩士，居左右，常使诸侯。</p>
<p>及<em class="r">高祖</em>时，中国初定，<em class="r">尉他</em>平<em class="r">南越</em>，因王之。<em class="r">高祖</em>使<em class="r">陆贾</em>赐<em class="r">尉他</em>印为<em class="r">南越王</em>。<em class="r">陆生</em>至，<em class="r">尉他</em>&lt;imgalt=""class="kindle-cn-inline-character"src="Image00127.jpg"/&gt;结箕倨见<em class="r">陆生</em>。<em class="r">陆生</em>因进说<em class="r">他</em>曰：“足下中国人，亲戚昆弟坟墓在<em class="r">真定</em>。今足下反天性，弃冠带，欲以区区之<em class="r">越</em>与天子抗衡为敌国，祸且及身矣。且夫<em class="r">秦</em>失其政，诸侯豪杰并起，唯<em class="r">汉王</em>先入关，据<em class="r">咸阳</em>。<em class="r">项羽</em>背约，自立为<em class="r">西楚霸王</em>，诸侯皆属，可谓至强。然<em class="r">汉王</em>起<em class="r">巴蜀</em>，鞭笞天下，劫略诸侯，遂诛<em class="r">项羽</em>，灭之。五年之间，海内平定，此非人力，天之所建也。天子闻君王王<em class="r">南越</em>，不助天下诛暴逆，将相欲移兵而诛王，天子怜百姓新劳苦，故且休之，遣臣授君王印，剖符通使。君王宜郊迎，北面称臣，乃欲以新造未集之<em class="r">越</em>，倔强于此。<em class="r">汉</em>诚闻之，掘烧王先人冢，夷灭宗族，使一偏将将十万众临<em class="r">越</em>，则<em class="r">越</em>杀王降<em class="r">汉</em>，如反覆手耳。”</p>
<p>于是<em class="r">尉他</em>乃蹶然起坐，谢<em class="r">陆生</em>曰：“居蛮夷中久，殊失礼义。”因问<em class="r">陆生</em>曰：“我孰与<em class="r">萧何</em>、<em class="r">曹参</em>、<em class="r">韩信</em>贤？”<em class="r">陆生</em>曰：“王似贤。”复曰：“我孰与皇帝贤？”<em class="r">陆生</em>曰：“皇帝起<em class="r">丰沛</em>，讨暴<em class="r">秦</em>，诛强<em class="r">楚</em>，为天下兴利除害，继<em class="r">五帝三王</em>之业，统理中国。中国之人以亿计，地方万里，居天下之膏腴，人众车舆，万物殷富，政由一家，自天地剖泮未始有也。今王众不过数十万，皆蛮夷，崎岖山海间，譬若<em class="r">汉</em>一郡，王何乃比于<em class="r">汉</em>！”<em class="r">尉他</em>大笑曰：“吾不起中国，故王此。使我居中国，何渠不若<em class="r">汉</em>？”乃大说<em class="r">陆生</em>，留与饮数月。曰：“<em class="r">越</em>中无足与语，至生来，令我日闻所不闻。”赐<em class="r">陆生</em>橐中装直千金，他送亦千金。<em class="r">陆生</em>卒拜<em class="r">尉他</em>为<em class="r">南越王</em>，令称臣奉<em class="r">汉</em>约。归报，<em class="r">高祖</em>大悦，拜<em class="r">贾</em>为太中大夫。</p>
<p><em class="r">陆生</em>时时前说称《诗书》。<em class="r">高帝</em>骂之曰：“乃公居马上而得之，安事《诗书》！”<em class="r">陆生</em>曰：“居马上得之，宁可以马上治之乎？且<em class="r">汤武</em>逆取而以顺守之，文武并用，长久之术也。昔者<em class="r">吴王夫差</em>、<em class="r">智伯</em>极武而亡；<em class="r">秦</em>任刑法不变，卒灭<em class="r">赵氏</em>。向使<em class="r">秦</em>已并天下，行仁义，法先圣，陛下安得而有之？”<em class="r">高帝</em>不怿而有惭色，乃谓<em class="r">陆生</em>曰：“试为我著<em class="r">秦</em>所以失天下、吾所以得之者何，及古成败之国。”<em class="r">陆生</em>乃粗述存亡之征，凡著十二篇。每奏一篇，<em class="r">高帝</em>未尝不称善，左右呼万岁，号其书曰“新语”。</p>
<p><em class="r">孝惠帝</em>时，<em class="r">吕太后</em>用事，欲王诸<em class="r">吕</em>，畏大臣有口者，<em class="r">陆生</em>自度不能争之，乃病免家居。以<em class="r">好畤</em>田地善，可以家焉。有五男，乃出所使<em class="r">越</em>得橐中装卖千金，分其子，子二百金，令为生产。<em class="r">陆生</em>常安车驷马，从歌舞鼓琴瑟侍者十人，宝剑直百金，谓其子曰：“与汝约：过汝，汝给吾人马酒食，极欲，十日而更。所死家，得宝剑车骑侍从者。一岁中往来过他客，率不过再三过，数见不鲜，无久&lt;imgalt=""class="kindle-cn-inline-character"src="Image00128.jpg"/&gt;公为也。”</p>
<p><em class="r">吕太后</em>时，王诸<em class="r">吕</em>，诸<em class="r">吕</em>擅权，欲劫少主，危<em class="r">刘氏</em>。右丞相<em class="r">陈平</em>患之，力不能争，恐祸及己，常燕居深念。<em class="r">陆生</em>往请，直入坐，而<em class="r">陈丞相</em>方深念，不时见<em class="r">陆生</em>。<em class="r">陆生</em>曰：“何念之深也？”<em class="r">陈平</em>曰：“生揣我何念？”<em class="r">陆生</em>曰：“足下位为上相，食三万户侯，可谓极富贵无欲矣。然有忧念，不过患诸<em class="r">吕</em>、少主耳。”<em class="r">陈平</em>曰：“然。为之奈何？”<em class="r">陆生</em>曰：“天下安，注意相；天下危，注意将。将相和调，则士务附；士务附，天下虽有变，即权不分。为社稷计，在两君掌握耳。臣常欲谓太尉<em class="r">绛侯</em>，<em class="r">绛侯</em>与我戏，易吾言。君何不交欢太尉，深相结？”为<em class="r">陈平</em>画<em class="r">吕氏</em>数事。<em class="r">陈平</em>用其计，乃以五百金为<em class="r">绛侯</em>寿，厚具乐饮；太尉亦报如之。此两人深相结，则<em class="r">吕氏</em>谋益衰。<em class="r">陈平</em>乃以奴婢百人、车马五十乘、钱五百万，遗<em class="r">陆生</em>为饮食费。<em class="r">陆生</em>以此游<em class="r">汉</em>廷公卿间，名声藉甚。</p>
<p>及诛诸<em class="r">吕</em>，立<em class="r">孝文帝</em>，<em class="r">陆生</em>颇有力焉。<em class="r">孝文帝</em>即位，欲使人之<em class="r">南越</em>。<em class="r">陈丞相</em>等乃言<em class="r">陆生</em>为太中大夫，往使<em class="r">尉他</em>，令<em class="r">尉他</em>去黄屋称制，令比诸侯，皆如意旨。语在《南越》语中。<em class="r">陆生</em>竟以寿终。</p>
<p><em class="r">平原君朱建</em>者，<em class="r">楚</em>人也。故尝为<em class="r">淮南王黥布</em>相，有罪去，后复事<em class="r">黥布</em>。<em class="r">布</em>欲反时，问<em class="r">平原君</em>，<em class="r">平原君</em>非之，<em class="r">布</em>不听而听<em class="r">梁父侯</em>，遂反。<em class="r">汉</em>已诛<em class="r">布</em>，闻<em class="r">平原君</em>谏不与谋，得不诛。语在《黥布》语中。</p>
<p><em class="r">平原君</em>为人辩有口，刻廉刚直，家于<em class="r">长安</em>。行不苟合，义不取容。<em class="r">辟阳侯</em>行不正，得幸<em class="r">吕太后</em>。时<em class="r">辟阳侯</em>欲知<em class="r">平原君</em>，<em class="r">平原君</em>不肯见。及<em class="r">平原君</em>母死，<em class="r">陆生</em>素与<em class="r">平原君</em>善，过之。<em class="r">平原君</em>家贫，未有以发丧，方假贷服具，<em class="r">陆生</em>令<em class="r">平原君</em>发丧。<em class="r">陆生</em>往见<em class="r">辟阳侯</em>，贺曰：“<em class="r">平原君</em>母死。”<em class="r">辟阳侯</em>曰：“<em class="r">平原君</em>母死，何乃贺我乎？”<em class="r">陆贾</em>曰：“前日君侯欲知<em class="r">平原君</em>，<em class="r">平原君</em>义不知君，以其母故。今其母死，君诚厚送丧，则彼为君死矣。”<em class="r">辟阳侯</em>乃奉百金往税。列侯贵人以<em class="r">辟阳侯</em>故，往税凡五百金。</p>
<p><em class="r">辟阳侯</em>幸<em class="r">吕太后</em>，人或毁<em class="r">辟阳侯</em>于<em class="r">孝惠帝</em>，<em class="r">孝惠帝</em>大怒，下吏，欲诛之。<em class="r">吕太后</em>惭，不可以言。大臣多害<em class="r">辟阳侯</em>行，欲遂诛之。<em class="r">辟阳侯</em>急，因使人欲见<em class="r">平原君</em>。<em class="r">平原君</em>辞曰：“狱急，不敢见君。”乃求见<em class="r">孝惠</em>幸臣<em class="r">闳籍孺</em>，说之曰：“君所以得幸帝，天下莫不闻。今<em class="r">辟阳侯</em>幸太后而下吏，道路皆言君谗，欲杀之。今日<em class="r">辟阳侯</em>诛，旦日太后含怒亦诛君。何不肉袒为<em class="r">辟阳侯</em>言于帝？帝听君出<em class="r">辟阳侯</em>，太后大欢。两主共幸君，君贵富益倍矣。”于是<em class="r">闳籍孺</em>大恐，从其计，言帝，果出<em class="r">辟阳侯</em>。<em class="r">辟阳侯</em>之囚，欲见<em class="r">平原君</em>，<em class="r">平原君</em>不见<em class="r">辟阳侯</em>，<em class="r">辟阳侯</em>以为背己，大怒，及其成功出之，乃大惊。</p>
<p><em class="r">吕太后</em>崩，大臣诛诸<em class="r">吕</em>，<em class="r">辟阳侯</em>于诸<em class="r">吕</em>至深，而卒不诛。计画所以全者，皆<em class="r">陆生</em>、<em class="r">平原君</em>之力也。</p>
<p><em class="r">孝文帝</em>时，<em class="r">淮南厉王</em>杀<em class="r">辟阳侯</em>，以诸<em class="r">吕</em>故。<em class="r">文帝</em>闻其客<em class="r">平原君</em>为计策，使吏捕欲治。闻吏至门，<em class="r">平原君</em>欲自杀。诸子及吏皆曰：“事未可知，何早自杀为？”<em class="r">平原君</em>曰：“我死祸绝，不及而身矣。”遂自刭。<em class="r">孝文帝</em>闻而惜之，曰：“吾无意杀之。”乃召其子，拜为中大夫。使<em class="r">匈奴</em>，单于无礼，乃骂单于，遂死<em class="r">匈奴</em>中。</p>
<p>初，<em class="r">沛公</em>引兵过<em class="r">陈留</em>，<em class="r">郦生</em>踵军门上谒曰：“<em class="r">高阳</em>贱民<em class="r">郦食其</em>，窃闻<em class="r">沛公</em>暴露，将兵助<em class="r">楚</em>讨不义，敬劳从者，愿得望见，口画天下便事。”使者入通，<em class="r">沛公</em>方洗，问使者曰：“何如人也？”使者对曰：“状貌类大儒，衣儒衣，冠侧注。”<em class="r">沛公</em>曰：“为我谢之，言我方以天下为事，未暇见儒人也。”使者出谢曰：“<em class="r">沛公</em>敬谢先生，方以天下为事，未暇见儒人也。”<em class="r">郦生</em>瞋目案剑叱使者曰：“走！复入言<em class="r">沛公</em>，吾<em class="r">高阳</em>酒徒也，非儒人也。”使者惧而失谒，跪拾谒，还走，复入报曰：“客，天下壮士也，叱臣，臣恐，至失谒。曰‘走！复入言，而公<em class="r">高阳</em>酒徒也’。”<em class="r">沛公</em>遽雪足杖矛曰：“延客入！”</p>
<p><em class="r">郦生</em>入，揖<em class="r">沛公</em>曰：“足下甚苦，暴衣露冠，将兵助<em class="r">楚</em>讨不义，足下何不自喜也？臣愿以事见，而曰‘吾方以天下为事，未暇见儒人也’。夫足下欲兴天下之大事而成天下之大功，而以目皮相，恐失天下之能士。且吾度足下之智不如吾，勇又不如吾。若欲就天下而不相见，窃为足下失之。”<em class="r">沛公</em>谢曰：“向者闻先生之容，今见先生之意矣。”乃延而坐之，问所以取天下者。<em class="r">郦生</em>曰：“夫足下欲成大功，不如止<em class="r">陈留</em>。<em class="r">陈留</em>者，天下之据衝也，兵之会地也，积粟数千万石，城守甚坚。臣素善其令，愿为足下说之。不听臣，臣请为足下杀之，而下<em class="r">陈留</em>。足下将<em class="r">陈留</em>之众，据<em class="r">陈留</em>之城，而食其积粟，招天下之从兵；从兵已成，足下横行天下，莫能有害足下者矣。”<em class="r">沛公</em>曰：“敬闻命矣。”</p>
<p>于是<em class="r">郦生</em>乃夜见<em class="r">陈留</em>令，说之曰：“夫<em class="r">秦</em>为无道而天下叛之，今足下与天下从则可以成大功。今独为亡<em class="r">秦</em>婴城而坚守，臣窃为足下危之。”<em class="r">陈留</em>令曰：“<em class="r">秦</em>法至重也，不可以妄言，妄言者无类，吾不可以应。先生所以教臣者，非臣之意也，愿勿复道。”<em class="r">郦生</em>留宿卧，夜半时斩<em class="r">陈留</em>令首，逾城而下报<em class="r">沛公</em>。<em class="r">沛公</em>引兵攻城，悬令首于长竿以示城上人，曰：“趣下，而令头已断矣！今后下者必先斩之！”于是<em class="r">陈留</em>人见令已死，遂相率而下<em class="r">沛公</em>。<em class="r">沛公</em>舍<em class="r">陈留</em>南城门上，因其库兵，食积粟，留出入三月，从兵以万数，遂入破<em class="r">秦</em>。</p>
<p><em class="r">太史公</em>曰：世之传<em class="r">郦生</em>书，多曰<em class="r">汉王</em>已拔<em class="r">三秦</em>，东击<em class="r">项籍</em>而引军于<em class="r">巩洛</em>之间，<em class="r">郦生</em>被儒衣往说<em class="r">汉王</em>。乃非也。自<em class="r">沛公</em>未入关，与<em class="r">项羽</em>别而至<em class="r">高阳</em>，得<em class="r">郦生</em>兄弟。余读<em class="r">陆生</em>《新语》书十二篇，固当世之辩士。至<em class="r">平原君</em>子与余善，是以得具论之。</p>
		</div>
	</div>
</main>

</body>
</html>
