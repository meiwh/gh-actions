<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷九十五樊郦滕灌列传第三十五</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 0.9em;
		color: #555;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote *{font-size: 98%;}
</style>
<body>

<main role="main" class="flex-shrink-0">
	<div class="container-lg">
		<h1>史记卷九十五樊郦滕灌列传第三十五</h1>
		<div class="content">
			<p><em class="r">舞阳侯樊哙</em>者，<em class="r">沛</em>人也。以屠狗为事，与<em class="r">高祖</em>俱隐。</p>
<p>初从<em class="r">高祖</em>起<em class="r">丰</em>，攻下<em class="r">沛</em>。<em class="r">高祖</em>为<em class="r">沛公</em>，以<em class="r">哙</em>为舍人。从攻<em class="r">胡陵</em>、<em class="r">方与</em>，还守<em class="r">丰</em>，击<em class="r">泗水</em>监<em class="r">丰</em>下，破之。复东定<em class="r">沛</em>，破<em class="r">泗水</em>守<em class="r">薛</em>西。与司马&lt;imgalt=""class="kindle-cn-inline-character"src="Image00125.jpg"/&gt;战<em class="r">砀</em>东，却敌，斩首十五级，赐爵国大夫。常从，<em class="r">沛公</em>击<em class="r">章邯</em>军<em class="r">濮阳</em>，攻城先登，斩首二十三级，赐爵列大夫。复常从，从攻<em class="r">城阳</em>，先登。下<em class="r">户牖</em>，破<em class="r">李由</em>军，斩首十六级，赐上间爵。从攻围<em class="r">东郡</em>守尉于<em class="r">成武</em>，却敌，斩首十四级，捕虏十一人，赐爵五大夫。从击<em class="r">秦</em>军，出<em class="r">亳</em>南。<em class="r">河间</em>守军于<em class="r">杠里</em>，破之。击破<em class="r">赵贲</em>军<em class="r">开封</em>北，以却敌先登，斩侯一人，首六十八级，捕虏二十七人，赐爵卿。从攻破<em class="r">杨熊</em>军于<em class="r">曲遇</em>。攻<em class="r">宛陵</em>，先登，斩首八级，捕虏四十四人，赐爵封号<em class="r">贤成君</em>。从攻<em class="r">长社</em>、<em class="r">辗辕</em>，绝<em class="r">河</em>津，东攻<em class="r">秦</em>军于<em class="r">尸</em>，南攻<em class="r">秦</em>军于<em class="r">犨</em>。破<em class="r">南阳</em>守<em class="r">&lt;imgalt=""class="kindle-cn-inline-character"src="Image00113.jpg"/&gt;</em>于<em class="r">阳城</em>。东攻<em class="r">宛城</em>，先登。西至<em class="r">郦</em>，以却敌，斩首二十四级，捕虏四十人，赐重封。攻<em class="r">武关</em>，至<em class="r">霸上</em>，斩都尉一人，首十级，捕虏百四十六人，降卒二千九百人。</p>
<p><em class="r">项羽</em>在<em class="r">戏下</em>，欲攻<em class="r">沛公</em>。<em class="r">沛公</em>从百馀骑因<em class="r">项伯</em>面见<em class="r">项羽</em>，谢无有闭关事。<em class="r">项羽</em>既飨军士，中酒，<em class="r">亚父</em>谋欲杀<em class="r">沛公</em>，令<em class="r">项庄</em>拔剑舞坐中，欲击<em class="r">沛公</em>，<em class="r">项伯</em>常屏蔽之。时独<em class="r">沛公</em>与<em class="r">张良</em>得入坐，<em class="r">樊哙</em>在营外，闻事急，乃持铁盾入到营。营卫止<em class="r">哙</em>，<em class="r">哙</em>直撞入，立帐下。<em class="r">项羽</em>目之，问为谁。<em class="r">张良</em>曰：“<em class="r">沛公</em>参乘<em class="r">樊哙</em>。”<em class="r">项羽</em>曰：“壮士。”赐之卮酒彘肩。<em class="r">哙</em>既饮酒，拔剑切肉食，尽之。<em class="r">项羽</em>曰：“能复饮乎？”<em class="r">哙</em>曰：“臣死且不辞，岂特卮酒乎！且<em class="r">沛公</em>先入定<em class="r">咸阳</em>，暴师<em class="r">霸上</em>，以待大王。大王今日至，听小人之言，与<em class="r">沛公</em>有隙，臣恐天下解，心疑大王也。”<em class="r">项羽</em>默然。<em class="r">沛公</em>如厕，麾<em class="r">樊哙</em>去。既出，<em class="r">沛公</em>留车骑，独骑一马，与<em class="r">樊哙</em>等四人步从，从间道山下归走<em class="r">霸上</em>军，而使<em class="r">张良</em>谢<em class="r">项羽</em>。<em class="r">项羽</em>亦因遂已，无诛<em class="r">沛公</em>之心矣。是日微<em class="r">樊哙</em>奔入营谯让<em class="r">项羽</em>，<em class="r">沛公</em>事几殆。</p>
<p>明日，<em class="r">项羽</em>入屠<em class="r">咸阳</em>，立<em class="r">沛公</em>为<em class="r">汉王</em>。<em class="r">汉王</em>赐<em class="r">哙</em>爵为列侯，号<em class="r">临武侯</em>。迁为郎中，从入<em class="r">汉中</em>。</p>
<p>还定<em class="r">三秦</em>，别击<em class="r">西</em>丞<em class="r">白水</em>北，<em class="r">雍</em>轻车骑于<em class="r">雍</em>南，破之。从攻<em class="r">雍</em>、<em class="r">斄</em>城，先登。击<em class="r">章平</em>军<em class="r">好畤</em>，攻城，先登陷阵，斩县令丞各一人，首十一级，虏二十人，迁郎中骑将。从击<em class="r">秦</em>车骑<em class="r">壤</em>东，却敌，迁为将军。攻<em class="r">赵贲</em>，下<em class="r">郿</em>、<em class="r">槐里</em>、<em class="r">柳中</em>、<em class="r">咸阳</em>；灌<em class="r">废丘</em>，最。至<em class="r">栎阳</em>，赐食邑<em class="r">杜</em>之<em class="r">樊乡</em>。从攻<em class="r">项籍</em>，屠<em class="r">煮枣</em>。击破<em class="r">王武</em>、<em class="r">程处</em>军于<em class="r">外黄</em>。攻<em class="r">邹</em>、<em class="r">鲁</em>、<em class="r">瑕丘</em>、<em class="r">薛</em>。<em class="r">项羽</em>败<em class="r">汉王</em>于<em class="r">彭城</em>，尽复取<em class="r">鲁</em>、<em class="r">梁</em>地。<em class="r">哙</em>还至<em class="r">荥阳</em>，益食<em class="r">平阴</em>二千户，以将军守<em class="r">广武</em>。一岁，<em class="r">项羽</em>引而东。从<em class="r">高祖</em>击<em class="r">项籍</em>，下<em class="r">阳夏</em>，虏<em class="r">楚周将军</em>卒四千人。围<em class="r">项籍</em>于<em class="r">陈</em>，大破之。屠<em class="r">胡陵</em>。</p>
<p><em class="r">项籍</em>既死，<em class="r">汉王</em>为帝，以<em class="r">哙</em>坚守战有功，益食八百户。从<em class="r">高帝</em>攻反<em class="r">燕王臧荼</em>，虏<em class="r">荼</em>，定<em class="r">燕</em>地。<em class="r">楚王韩信</em>反，<em class="r">哙</em>从至<em class="r">陈</em>，取<em class="r">信</em>，定<em class="r">楚</em>。更赐爵列侯，与诸侯剖符，世世勿绝，食<em class="r">舞阳</em>，号为<em class="r">舞阳侯</em>，除前所食。以将军从<em class="r">高祖</em>攻反<em class="r">韩王信</em>于<em class="r">代</em>。自<em class="r">霍人</em>以往至<em class="r">云中</em>，与<em class="r">绛侯</em>等共定之，益食千五百户。因击<em class="r">陈豨</em>与<em class="r">曼丘臣</em>军，战<em class="r">襄国</em>，破<em class="r">柏人</em>，先登，降定<em class="r">清河</em>、<em class="r">常山</em>凡二十七县，残<em class="r">东垣</em>，迁为左丞相。破得<em class="r">綦毋卬</em>、<em class="r">尹潘</em>军于<em class="r">无终</em>、<em class="r">广昌</em>。破<em class="r">豨</em>别将<em class="r">胡</em>人<em class="r">王黄</em>军于<em class="r">代</em>南，因击<em class="r">韩信</em>军于<em class="r">参合</em>。军所将卒斩<em class="r">韩信</em>，破<em class="r">豨胡</em>骑<em class="r">横谷</em>，斩将军<em class="r">赵既</em>，虏<em class="r">代</em>丞相<em class="r">冯梁</em>、守<em class="r">孙奋</em>、大将<em class="r">王黄</em>、将军、太仆<em class="r">解福</em>等十人。与诸将共定<em class="r">代</em>乡邑七十三。其后<em class="r">燕王卢绾</em>反，<em class="r">哙</em>以相国击<em class="r">卢绾</em>，破其丞相<em class="r">抵蓟</em>南，定<em class="r">燕</em>地，凡县十八，乡邑五十一。益食邑千三百户，定食<em class="r">舞阳</em>五千四百户。从，斩首百七十六级，虏二百八十八人。别，破军七，下城五，定郡六，县五十二，得丞相一人，将军十二人，二千石已下至三百石十一人。</p>
<p><em class="r">哙</em>以<em class="r">吕后</em>女弟<em class="r">吕媭</em>为妇，生子<em class="r">伉</em>，故其比诸将最亲。</p>
<p>先<em class="r">黥布</em>反时，<em class="r">高祖</em>尝病甚，恶见人，卧禁中，诏户者无得入群臣。群臣<em class="r">绛</em>、<em class="r">灌</em>等莫敢入。十馀日，<em class="r">哙</em>乃排闼直入，大臣随之。上独枕一宦者卧。<em class="r">哙</em>等见上流涕曰：“始陛下与臣等起<em class="r">丰沛</em>，定天下，何其壮也！今天下已定，又何惫也！且陛下病甚，大臣震恐，不见臣等计事，顾独与一宦者绝乎？且陛下独不见<em class="r">赵高</em>之事乎？”<em class="r">高帝</em>笑而起。</p>
<p>其后<em class="r">卢绾</em>反，<em class="r">高帝</em>使<em class="r">哙</em>以相国击<em class="r">燕</em>。是时<em class="r">高帝</em>病甚，人有恶<em class="r">哙</em>党于<em class="r">吕氏</em>，即上一日宫车晏驾，则<em class="r">哙</em>欲以兵尽诛灭<em class="r">戚氏</em>、<em class="r">赵王如意</em>之属。<em class="r">高帝</em>闻之大怒，乃使<em class="r">陈平</em>载<em class="r">绛侯</em>代将，而即军中斩<em class="r">哙</em>。<em class="r">陈平</em>畏<em class="r">吕后</em>，执<em class="r">哙</em>诣<em class="r">长安</em>。至则<em class="r">高祖</em>已崩，<em class="r">吕后</em>释<em class="r">哙</em>，使复爵邑。</p>
<p><em class="r">孝惠</em>六年，<em class="r">樊哙</em>卒，谥为<em class="r">武侯</em>。子<em class="r">伉</em>代侯。而<em class="r">伉</em>母<em class="r">吕须</em>亦为<em class="r">临光侯</em>，<em class="r">高后</em>时用事专权，大臣尽畏之。<em class="r">伉</em>代侯九岁，<em class="r">高后</em>崩。大臣诛诸<em class="r">吕</em>、<em class="r">吕须</em>眷属，因诛<em class="r">伉</em>。<em class="r">舞阳侯</em>中绝数月。<em class="r">孝文帝</em>既立，乃复封<em class="r">哙</em>他庶子<em class="r">市人</em>为<em class="r">舞阳侯</em>，复故爵邑。<em class="r">市人</em>立二十九岁卒，谥为<em class="r">荒侯</em>。子<em class="r">他广</em>代侯。六岁，侯家舍人得罪<em class="r">他广</em>，怨之，乃上书曰：“<em class="r">荒侯市人</em>病不能为人，令其夫人与其弟乱而生<em class="r">他广</em>，<em class="r">他广</em>实非<em class="r">荒侯</em>子，不当代后。”诏下吏。<em class="r">孝景</em>中六年，<em class="r">他广</em>夺侯为庶人，国除。</p>
<p><em class="r">曲周侯郦商</em>者，<em class="r">高阳</em>人。<em class="r">陈胜</em>起时，<em class="r">商</em>聚少年东西略人，得数千。<em class="r">沛公</em>略地至<em class="r">陈留</em>，六月馀，<em class="r">商</em>以将卒四千人属<em class="r">沛公</em>于<em class="r">岐</em>。从攻<em class="r">长社</em>，先登，赐爵封<em class="r">信成君</em>。从<em class="r">沛公</em>攻<em class="r">缑氏</em>，绝<em class="r">河</em>津，破<em class="r">秦</em>军<em class="r">洛阳</em>东。从攻下<em class="r">宛</em>、<em class="r">穰</em>，定十七县。别将攻<em class="r">旬关</em>，定<em class="r">汉中</em>。</p>
<p><em class="r">项羽</em>灭<em class="r">秦</em>，立<em class="r">沛公</em>为<em class="r">汉王</em>。<em class="r">汉王</em>赐<em class="r">商</em>爵<em class="r">信成君</em>，以将军为<em class="r">陇西</em>都尉。别将定<em class="r">北地</em>、<em class="r">上郡</em>。破<em class="r">雍</em>将军<em class="r">焉氏</em>，<em class="r">周类</em>军<em class="r">栒邑</em>，<em class="r">苏驵</em>军于<em class="r">泥阳</em>。赐食邑<em class="r">武成</em>六千户。以<em class="r">陇西</em>都尉从击<em class="r">项籍</em>军五月，出<em class="r">钜野</em>，与<em class="r">钟离眜</em>战，疾斗，受<em class="r">梁</em>相国印，益食邑四千户。以<em class="r">梁</em>相国将从击<em class="r">项羽</em>二岁三月，攻<em class="r">胡陵</em>。</p>
<p><em class="r">项羽</em>既已死，<em class="r">汉王</em>为帝。其秋，<em class="r">燕王臧荼</em>反，<em class="r">商</em>以将军从击<em class="r">荼</em>，战<em class="r">龙脱</em>，先登陷阵，破<em class="r">荼</em>军<em class="r">易</em>下，却敌，迁为右丞相，赐爵列侯，与诸侯剖符，世世勿绝，食邑<em class="r">涿</em>五千户，号曰<em class="r">涿侯</em>。以右丞相别定<em class="r">上谷</em>，因攻<em class="r">代</em>，受<em class="r">赵</em>相国印。以右丞相、<em class="r">赵</em>相国别与<em class="r">绛侯</em>等定<em class="r">代</em>、<em class="r">雁门</em>，得<em class="r">代</em>丞相<em class="r">程纵</em>、守相<em class="r">郭同</em>、将军已下至六百石十九人。还，以将军为太上皇卫一岁七月。以右丞相击<em class="r">陈豨</em>，残<em class="r">东垣</em>。又以右丞相从<em class="r">高帝</em>击<em class="r">黥布</em>，攻其前拒，陷两阵，得以破<em class="r">布</em>军，更食<em class="r">曲周</em>五千一百户，除前所食。凡别破军三，降定郡六，县七十三，得丞相、守相、大将各一人，小将二人，二千石已下至六百石十九人。</p>
<p><em class="r">商</em>事<em class="r">孝惠</em>、<em class="r">高后</em>时，<em class="r">商</em>病，不治。其子<em class="r">寄</em>，字<em class="r">况</em>，与<em class="r">吕禄</em>善。及<em class="r">高后</em>崩，大臣欲诛诸<em class="r">吕</em>，<em class="r">吕禄</em>为将军，军于北军，太尉<em class="r">勃</em>不得入北军，于是乃使人劫<em class="r">郦商</em>，令其子<em class="r">况</em>绐<em class="r">吕禄</em>，<em class="r">吕禄</em>信之，故与出游，而太尉<em class="r">勃</em>乃得入据北军，遂诛诸<em class="r">吕</em>。是岁<em class="r">商</em>卒，谥为<em class="r">景侯</em>。子<em class="r">寄</em>代侯。天下称<em class="r">郦况</em>卖交也。</p>
<p><em class="r">孝景</em>前三年，<em class="r">吴</em>、<em class="r">楚</em>、<em class="r">齐</em>、<em class="r">赵</em>反，上以<em class="r">寄</em>为将军，围<em class="r">赵</em>城，十月不能下。得<em class="r">俞侯栾布</em>自平<em class="r">齐</em>来，乃下<em class="r">赵</em>城，灭<em class="r">赵</em>，王自杀，除国。<em class="r">孝景</em>中二年，<em class="r">寄</em>欲取<em class="r">平原君</em>为夫人，<em class="r">景帝</em>怒，下<em class="r">寄</em>吏，有罪，夺侯。<em class="r">景帝</em>乃以<em class="r">商</em>他子<em class="r">坚</em>封为<em class="r">缪侯</em>，续<em class="r">郦氏</em>后。<em class="r">缪靖侯</em>卒，子<em class="r">康侯遂成</em>立。<em class="r">遂成</em>卒，子<em class="r">怀侯世宗</em>立。<em class="r">世宗</em>卒，子侯<em class="r">终根</em>立，为太常，坐法，国除。</p>
<p><em class="r">汝阴侯夏侯婴</em>，<em class="r">沛</em>人也。为<em class="r">沛</em>厩司御。每送使客还，过<em class="r">沛泗上亭</em>，与<em class="r">高祖</em>语，未尝不移日也。<em class="r">婴</em>已而试补县吏，与<em class="r">高祖</em>相爱。<em class="r">高祖</em>戏而伤<em class="r">婴</em>，人有告<em class="r">高祖</em>。<em class="r">高祖</em>时为亭长，重坐伤人，告故不伤<em class="r">婴</em>，<em class="r">婴</em>证之。后狱覆，<em class="r">婴</em>坐<em class="r">高祖</em>系岁馀，掠笞数百，终以是脱<em class="r">高祖</em>。</p>
<p><em class="r">高祖</em>之初与徒属欲攻<em class="r">沛</em>也，<em class="r">婴</em>时以县令史为<em class="r">高祖</em>使。上降<em class="r">沛</em>一日，<em class="r">高祖</em>为<em class="r">沛公</em>，赐<em class="r">婴</em>爵七大夫，以为太仆。从攻<em class="r">胡陵</em>，<em class="r">婴</em>与<em class="r">萧何</em>降<em class="r">泗水</em>监<em class="r">平</em>，<em class="r">平</em>以<em class="r">胡陵</em>降，赐<em class="r">婴</em>爵五大夫。从击<em class="r">秦</em>军<em class="r">砀</em>东，攻<em class="r">济阳</em>，下<em class="r">户牖</em>，破<em class="r">李由</em>军<em class="r">雍丘</em>下，以兵车趣攻战疾，赐爵执帛。常以太仆奉车从击<em class="r">章邯</em>军<em class="r">东阿</em>、<em class="r">濮阳</em>下，以兵车趣攻战疾，破之，赐爵执珪。复常奉车从击<em class="r">赵贲</em>军<em class="r">开封</em>，<em class="r">杨熊</em>军<em class="r">曲遇</em>。<em class="r">婴</em>从捕虏六十八人，降卒八百五十人，得印一匮。因复常奉车从击<em class="r">秦</em>军<em class="r">雒阳</em>东，以兵车趣攻战疾，赐爵封转为<em class="r">滕公</em>。因复奉车从攻<em class="r">南阳</em>，战于<em class="r">蓝田</em>、<em class="r">芷阳</em>，以兵车趣攻战疾，至<em class="r">霸上</em>。<em class="r">项羽</em>至，灭<em class="r">秦</em>，立<em class="r">沛公</em>为<em class="r">汉王</em>。<em class="r">汉王</em>赐<em class="r">婴</em>爵列侯，号<em class="r">昭平侯</em>，复为太仆，从入<em class="r">蜀</em>、<em class="r">汉</em>。</p>
<p>还定<em class="r">三秦</em>，从击<em class="r">项籍</em>。至<em class="r">彭城</em>，<em class="r">项羽</em>大破<em class="r">汉</em>军。<em class="r">汉王</em>败，不利，驰去。见<em class="r">孝惠</em>、<em class="r">鲁元</em>，载之。<em class="r">汉王</em>急，马罢，虏在后，常蹶两儿欲弃之，<em class="r">婴</em>常收，竟载之，徐行面雍树乃驰。<em class="r">汉王</em>怒，行欲斩<em class="r">婴</em>者十馀，卒得脱，而致<em class="r">孝惠</em>、<em class="r">鲁元</em>于<em class="r">丰</em>。</p>
<p><em class="r">汉王</em>既至<em class="r">荥阳</em>，收散兵，复振，赐<em class="r">婴</em>食<em class="r">祈阳</em>。复常奉车从击<em class="r">项籍</em>，追至<em class="r">陈</em>，卒定<em class="r">楚</em>，至<em class="r">鲁</em>，益食<em class="r">兹氏</em>。</p>
<p><em class="r">汉王</em>立为帝。其秋，<em class="r">燕王臧荼</em>反，<em class="r">婴</em>以太仆从击<em class="r">荼</em>。明年，从至<em class="r">陈</em>，取<em class="r">楚王信</em>。更食<em class="r">汝阴</em>，剖符世世勿绝。以太仆从击<em class="r">代</em>，至<em class="r">武泉</em>、<em class="r">云中</em>，益食千户。因从击<em class="r">韩信</em>军<em class="r">胡</em>骑<em class="r">晋阳</em>旁，大破之。追北至<em class="r">平城</em>，为<em class="r">胡</em>所围，七日不得通。<em class="r">高帝</em>使使厚遗阏氏，<em class="r">冒顿</em>开围一角。<em class="r">高帝</em>出欲驰，<em class="r">婴</em>固徐行，弩皆持满外向，卒得脱。益食<em class="r">婴细阳</em>千户。复以太仆从击<em class="r">胡</em>骑<em class="r">句注</em>北，大破之。以太仆击<em class="r">胡</em>骑<em class="r">平城</em>南，三陷阵，功为多，赐所夺邑五百户。以太仆击<em class="r">陈豨</em>、<em class="r">黥布</em>军，陷阵却敌，益食千户，定食<em class="r">汝阴</em>六千九百户，除前所食。</p>
<p><em class="r">婴</em>自上初起<em class="r">沛</em>，常为太仆，竟<em class="r">高祖</em>崩。以太仆事<em class="r">孝惠</em>。<em class="r">孝惠帝</em>及<em class="r">高后</em>德<em class="r">婴</em>之脱<em class="r">孝惠</em>、<em class="r">鲁元</em>于<em class="r">下邑</em>之间也，乃赐<em class="r">婴</em>县北第第一，曰“近我”，以尊异之。<em class="r">孝惠帝</em>崩，以太仆事<em class="r">高后</em>。<em class="r">高后</em>崩，<em class="r">代王</em>之来，<em class="r">婴</em>以太仆与<em class="r">东牟侯</em>入清宫，废<em class="r">少帝</em>，以天子法驾迎<em class="r">代王代</em>邸，与大臣共立为<em class="r">孝文皇帝</em>，复为太仆。八岁卒，谥为<em class="r">文侯</em>。子<em class="r">夷侯灶</em>立，七年卒。子<em class="r">共侯赐</em>立，三十一年卒。子侯<em class="r">颇</em>尚<em class="r">平阳公主</em>。立十九岁，<em class="r">元鼎</em>二年，坐与父御婢奸罪，自杀，国除。</p>
<p><em class="r">颍阴侯灌婴</em>者，<em class="r">睢阳</em>贩缯者也。<em class="r">高祖</em>之为<em class="r">沛公</em>，略地至<em class="r">雍丘</em>下，<em class="r">章邯</em>败杀<em class="r">项梁</em>，而<em class="r">沛公</em>还军于<em class="r">砀</em>，<em class="r">婴</em>初以中涓从击破<em class="r">东郡</em>尉于<em class="r">成武</em>及<em class="r">秦</em>军于<em class="r">扛里</em>，疾斗，赐爵七大夫。从攻<em class="r">秦</em>军<em class="r">亳</em>南、<em class="r">开封</em>、<em class="r">曲遇</em>，战疾力，赐爵执帛，号<em class="r">宣陵君</em>。从攻<em class="r">阳武</em>以西至<em class="r">雒阳</em>，破<em class="r">秦</em>军<em class="r">尸</em>北，北绝<em class="r">河</em>津，南破<em class="r">南阳</em>守<em class="r">&lt;imgalt=""class="kindle-cn-inline-character"src="Image00113.jpg"/&gt;阳城</em>东，遂定<em class="r">南阳郡</em>。西人<em class="r">武关</em>，战于<em class="r">蓝田</em>，疾力，至<em class="r">霸上</em>，赐爵执珪，号<em class="r">昌文君</em>。</p>
<p><em class="r">沛公</em>立为<em class="r">汉王</em>，拜<em class="r">婴</em>为郎中，从入<em class="r">汉中</em>，十月，拜为中谒者。从还定<em class="r">三秦</em>，下<em class="r">栎阳</em>，降<em class="r">塞王</em>。还围<em class="r">章邯</em>于<em class="r">废丘</em>，未拔。从东出<em class="r">临晋关</em>，击降<em class="r">殷王</em>，定其地。击<em class="r">项羽</em>将<em class="r">龙且</em>、<em class="r">魏</em>相<em class="r">项他</em>军<em class="r">定陶</em>南，疾战，破之。赐<em class="r">婴</em>爵列侯，号<em class="r">昌文侯</em>，食<em class="r">杜平乡</em>。</p>
<p>复以中谒者从降下<em class="r">砀</em>，以至<em class="r">彭城</em>。<em class="r">项羽</em>击，大破<em class="r">汉王</em>。<em class="r">汉王</em>遁而西，<em class="r">婴</em>从还，军于<em class="r">雍丘</em>。<em class="r">王武</em>、<em class="r">魏公申徒</em>反，从击破之。攻下<em class="r">黄</em>，西收兵，军于<em class="r">荥阳</em>。<em class="r">楚</em>骑来众，<em class="r">汉王</em>乃择军中可为骑将者，皆推故<em class="r">秦</em>骑士<em class="r">重泉</em>人<em class="r">李必</em>、<em class="r">骆甲</em>习骑兵，今为校尉，可为骑将。<em class="r">汉王</em>欲拜之，<em class="r">必</em>、<em class="r">甲</em>曰：“臣故<em class="r">秦</em>民，恐军不信臣，臣愿得大王左右善骑者傅之。”<em class="r">灌婴</em>虽少，然数力战，乃拜<em class="r">灌婴</em>为中大夫，令<em class="r">李必</em>、<em class="r">骆甲</em>为左右校尉，将郎中骑兵击<em class="r">楚</em>骑于<em class="r">荥阳</em>东，大破之。受诏别击<em class="r">楚</em>军后，绝其饷道，起<em class="r">阳武</em>至<em class="r">襄邑</em>。击<em class="r">项羽</em>之将<em class="r">项冠</em>于<em class="r">鲁</em>下，破之，所将卒斩右司马、骑将各一人。击破<em class="r">柘公王武</em>，军于<em class="r">燕</em>西，所将卒斩<em class="r">楼烦</em>将五人，连尹一人。击<em class="r">王武</em>别将<em class="r">桓婴白马</em>下，破之，所将卒斩都尉一人。以骑渡<em class="r">河</em>南，送<em class="r">汉王</em>到<em class="r">雒阳</em>，使北迎相国<em class="r">韩信</em>军于<em class="r">邯郸</em>。还至<em class="r">敖仓</em>，<em class="r">婴</em>迁为御史大夫。</p>
<p>三年，以列侯食邑<em class="r">杜平乡</em>。以御史大夫受诏将郎中骑兵东属相国<em class="r">韩信</em>，击破<em class="r">齐</em>军于<em class="r">历下</em>，所将卒虏车骑将军<em class="r">华毋伤</em>及将吏四十六人。降下<em class="r">临菑</em>，得<em class="r">齐</em>守相<em class="r">田光</em>。追<em class="r">齐</em>相<em class="r">田横</em>至<em class="r">嬴</em>、<em class="r">博</em>，破其骑，所将卒斩骑将一人，生得骑将四人。攻下<em class="r">嬴</em>、<em class="r">博</em>，破<em class="r">齐</em>将军<em class="r">田吸</em>于<em class="r">千乘</em>，所将卒斩<em class="r">吸</em>。东从<em class="r">韩信</em>攻<em class="r">龙且</em>、<em class="r">留公旋</em>于<em class="r">高密</em>，卒斩<em class="r">龙且</em>，生得右司马、连尹各一人，<em class="r">楼烦</em>将十人，身生得亚将<em class="r">周兰</em>。</p>
<p><em class="r">齐</em>地已定，<em class="r">韩信</em>自立为<em class="r">齐王</em>，使<em class="r">婴</em>别将击<em class="r">楚</em>将<em class="r">公杲</em>于<em class="r">鲁</em>北，破之。转南，破<em class="r">薛郡</em>长，身虏骑将一人。攻<em class="r">傅阳</em>，前至<em class="r">下相</em>以东南<em class="r">僮</em>、<em class="r">取虑</em>、<em class="r">徐</em>。度<em class="r">淮</em>，尽降其城邑，至<em class="r">广陵</em>。<em class="r">项羽</em>使<em class="r">项声</em>、<em class="r">薛公</em>、<em class="r">郯公</em>复定<em class="r">淮</em>北。<em class="r">婴</em>度<em class="r">淮</em>北，击破<em class="r">项声</em>、<em class="r">郯公下邳</em>，斩<em class="r">薛公</em>，下<em class="r">下邳</em>，击破<em class="r">楚</em>骑于<em class="r">平阳</em>，遂降<em class="r">彭城</em>，虏柱国<em class="r">项佗</em>，降<em class="r">留</em>、<em class="r">薛</em>、<em class="r">沛</em>、<em class="r">酂</em>、<em class="r">萧</em>、<em class="r">相</em>。攻<em class="r">苦</em>、<em class="r">谯</em>，复得亚将<em class="r">周兰</em>。与<em class="r">汉王</em>会<em class="r">颐乡</em>。从击<em class="r">项籍</em>军于<em class="r">陈</em>下，破之，所将卒斩<em class="r">楼烦</em>将二人，虏骑将八人。赐益食邑二千五百户。</p>
<p><em class="r">项籍</em>败<em class="r">垓下</em>去也，<em class="r">婴</em>以御史大夫受诏将车骑别追<em class="r">项籍</em>至<em class="r">东城</em>，破之。所将卒五人共斩<em class="r">项籍</em>，皆赐爵列侯。降左右司马各一人，卒万二千人，尽得其军将吏。下<em class="r">东城</em>、<em class="r">历阳</em>。渡<em class="r">江</em>，破<em class="r">吴郡</em>长<em class="r">吴</em>下，得<em class="r">吴</em>守，遂定<em class="r">吴</em>、<em class="r">豫章</em>、<em class="r">会稽郡</em>。还定<em class="r">淮</em>北，凡五十二县。</p>
<p><em class="r">汉王</em>立为皇帝，赐益<em class="r">婴</em>邑三千户。其秋，以车骑将军从击破<em class="r">燕王臧荼</em>。明年，从至<em class="r">陈</em>，取<em class="r">楚王信</em>。还，剖符，世世勿绝，食<em class="r">颍阴</em>二千五百户，号曰<em class="r">颍阴侯</em>。</p>
<p>以车骑将军从击反<em class="r">韩王信</em>于<em class="r">代</em>，至<em class="r">马邑</em>，受诏别降<em class="r">楼烦</em>以北六县，斩<em class="r">代</em>左相，破<em class="r">胡</em>骑于<em class="r">武泉</em>北。复从击<em class="r">韩信胡</em>骑<em class="r">晋阳</em>下，所将卒斩<em class="r">胡白题</em>将一人。受诏并将<em class="r">燕</em>、<em class="r">赵</em>、<em class="r">齐</em>、<em class="r">梁</em>、<em class="r">楚</em>车骑，击破<em class="r">胡</em>骑于<em class="r">硰石</em>。至<em class="r">平城</em>，为<em class="r">胡</em>所围，从还军<em class="r">东垣</em>。</p>
<p>从击<em class="r">陈豨</em>，受诏别攻<em class="r">豨</em>丞相<em class="r">侯敞</em>军<em class="r">曲逆</em>下，破之，卒斩<em class="r">敞</em>及特将五人。降<em class="r">曲逆</em>、<em class="r">卢奴</em>、<em class="r">上曲阳</em>、<em class="r">安国</em>、<em class="r">安平</em>。攻下<em class="r">东垣</em>。</p>
<p><em class="r">黥布</em>反，以车骑将军先出，攻<em class="r">布</em>别将于<em class="r">相</em>，破之，斩亚将<em class="r">楼烦</em>将三人。又进击破<em class="r">布</em>上柱国军及大司马军。又进破<em class="r">布</em>别将<em class="r">肥诛</em>。<em class="r">婴</em>身生得左司马一人，所将卒斩其小将十人，追北至<em class="r">淮上</em>。益食二千五百户。<em class="r">布</em>已破，<em class="r">高帝</em>归，定令<em class="r">婴</em>食<em class="r">颍阴</em>五千户，除前所食邑。凡从得二千石二人，别破军十六，降城四十六，定国一，郡二，县五十二，得将军二人，柱国、相国各一人，二千石十人。</p>
<p><em class="r">婴</em>自破<em class="r">布</em>归，<em class="r">高帝</em>崩，<em class="r">婴</em>以列侯事<em class="r">孝惠帝</em>及<em class="r">吕太后</em>。太后崩，<em class="r">吕禄</em>等以<em class="r">赵王</em>自置为将军，军<em class="r">长安</em>，为乱。<em class="r">齐哀王</em>闻之，举兵西，且入诛不当为王者。上将军<em class="r">吕禄</em>等闻之，乃遣<em class="r">婴</em>为大将，将军往击之。<em class="r">婴</em>行至<em class="r">荥阳</em>，乃与<em class="r">绛侯</em>等谋，因屯兵<em class="r">荥阳</em>，风<em class="r">齐王</em>以诛<em class="r">吕氏</em>事，<em class="r">齐</em>兵止不前。<em class="r">绛侯</em>等既诛诸<em class="r">吕</em>，<em class="r">齐王</em>罢兵归，<em class="r">婴</em>亦罢兵自<em class="r">荥阳</em>归，与<em class="r">绛侯</em>、<em class="r">陈平</em>共立<em class="r">代王</em>为<em class="r">孝文皇帝</em>。<em class="r">孝文皇帝</em>于是益封<em class="r">婴</em>三千户，赐黄金千斤，拜为太尉。</p>
<p>三岁，<em class="r">绛侯勃</em>免相就国，<em class="r">婴</em>为丞相，罢太尉官。是岁，<em class="r">匈奴</em>大入<em class="r">北地</em>、<em class="r">上郡</em>，令丞相<em class="r">婴</em>将骑八万五千往击<em class="r">匈奴</em>。<em class="r">匈奴</em>去，<em class="r">济北王</em>反，诏乃罢<em class="r">婴</em>之兵。后岁馀，<em class="r">婴</em>以丞相卒，谥曰<em class="r">懿侯</em>。子<em class="r">平侯阿</em>代侯。二十八年卒，子<em class="r">彊</em>代侯。十三年，<em class="r">彊</em>有罪，绝二岁。<em class="r">元光</em>三年，天子封<em class="r">灌婴</em>孙<em class="r">贤</em>为<em class="r">临汝侯</em>，续<em class="r">灌氏</em>后，八岁，坐行赇有罪，国除。</p>
<p><em class="r">太史公</em>曰：吾适<em class="r">丰沛</em>，问其遗老，观故<em class="r">萧</em>、<em class="r">曹</em>、<em class="r">樊哙</em>、<em class="r">滕公</em>之家，及其素，异哉所闻！方其鼓刀屠狗卖缯之时，岂自知附骥之尾，垂名<em class="r">汉</em>廷，德流子孙哉？余与<em class="r">他广</em>通，为言<em class="r">高祖</em>功臣之兴时若此云。</p>
		</div>
	</div>
</main>

</body>
</html>
