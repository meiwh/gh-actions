<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史　记　卷　四周 本 纪 第 四</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史　记　卷　四周 本 纪 第 四</h1>
		<div class="content">
			<p><em class="r">周后稷</em>，名<em class="r">弃</em>。其母<em class="r">有邰氏</em>女，曰<em class="r">姜原</em>。<em class="r">姜原</em>为<em class="r">帝喾</em>元妃。<em class="r">姜原</em>出野，见巨人迹，心忻然说，欲践之，践之而身动如孕者。居期而生子，以为不祥，弃之隘巷，马牛过者皆辟不践；徙置之林中，适会山林多人，迁之；而弃渠中冰上，飞鸟以其翼覆荐之。<em class="r">姜原</em>以为神，遂收养长之。初欲弃之，因名曰<em class="r">弃</em>。</p>
<p><em class="r">弃</em>为儿时，屹如巨人之志。其游戏，好种树麻、菽，麻、菽美。及为成人，遂好耕农，相地之宜，宜谷者稼穑焉，民皆法则之。<em class="r">帝尧</em>闻之，举<em class="r">弃</em>为农师，天下得其利，有功。<em class="r">帝舜</em>曰：“<em class="r">弃</em>，黎民始饥，尔后稷播时百谷。”封<em class="r">弃</em>于<em class="r">邰</em>，号曰<em class="r">后稷</em>，别姓<em class="r">姬氏</em>。<em class="r">后稷</em>之兴，在<em class="r">陶唐</em>、<em class="r">虞</em>、<em class="r">夏</em>之际，皆有令德。</p>
<p><em class="r">后稷</em>卒，子<em class="r">不窋</em>立。<em class="r">不窋</em>末年，<em class="r">夏后氏</em>政衰，去稷不务，<em class="r">不窋</em>以失其官而奔戎狄之间。<em class="r">不窋</em>卒，子<em class="r">鞠</em>立。<em class="r">鞠</em>卒，子<em class="r">公刘</em>立。<em class="r">公刘</em>虽在戎狄之间，复修<em class="r">后稷</em>之业，务耕种，行地宜，自<em class="r">漆</em>、<em class="r">沮</em>度<em class="r">渭</em>，取材用，行者有资，居者有畜积，民赖其庆。百姓怀之，多徙而保归焉。<em class="r">周</em>道之兴自此始，故诗人歌乐思其德。<em class="r">公刘</em>卒，子<em class="r">庆节</em>立，国于<em class="r">豳</em>。</p>
<p><em class="r">庆节</em>卒，子<em class="r">皇仆</em>立。<em class="r">皇仆</em>卒，子<em class="r">差弗</em>立。<em class="r">差弗</em>卒，子<em class="r">毁隃</em>立。<em class="r">毁隃</em>卒，子<em class="r">公非</em>立。<em class="r">公非</em>卒，子<em class="r">高圉</em>立。<em class="r">亚圉</em>卒，子<em class="r">亚圉</em>立。<em class="r">亚圉</em>卒，子<em class="r">公叔祖类</em>立。<em class="r">公叔祖类</em>卒，子<em class="r">古公亶父</em>立。<em class="r">古公亶父</em>复修<em class="r">后稷</em>、<em class="r">公刘</em>之业，积德行义，国人皆戴之。<em class="r">薰育</em>戎狄攻之，欲得财物，予之。已复攻，欲得地与民。民皆怒，欲战。<em class="r">古公</em>曰：“有民立君，将以利之。今戎狄所为攻战，以吾地与民。民之在我，与其在彼，何异。民欲以我故战，杀人父子而君之，予不忍为。”乃与私属遂去<em class="r">豳</em>，度<em class="r">漆</em>、<em class="r">沮</em>，逾<em class="r">梁山</em>，止于<em class="r">岐下</em>。<em class="r">豳</em>人举国扶老携弱，尽复归<em class="r">古公</em>于<em class="r">岐下</em>。及他旁国闻<em class="r">古公</em>仁，亦多归之。于是<em class="r">古公</em>乃贬戎狄之俗，而营筑城郭室屋，而邑别居之。作五官有司。民皆歌乐之，颂其德。</p>
<p><em class="r">古公</em>有长子曰<em class="r">太伯</em>，次曰<em class="r">虞仲</em>。<em class="r">太姜</em>生少子<em class="r">季历</em>，<em class="r">季历</em>娶<em class="r">太任</em>，皆贤妇人，生<em class="r">昌</em>，有圣瑞。<em class="r">古公</em>曰：“我世当有兴者，其在<em class="r">昌</em>乎？”长子<em class="r">太伯</em>、<em class="r">虞仲</em>知<em class="r">古公</em>欲立<em class="r">季历</em>以传<em class="r">昌</em>，乃二人亡如<em class="r">荆蛮</em>，文身断发，以让<em class="r">季历</em>。</p>
<p><em class="r">古公</em>卒，<em class="r">季历</em>立，是为<em class="r">公季</em>。<em class="r">公季</em>修<em class="r">古公</em>遗道，笃于行义，诸侯顺之。</p>
<p><em class="r">公季</em>卒，子<em class="r">昌</em>立，是为<em class="r">西伯</em>。<em class="r">西伯</em>曰<em class="r">文王</em>，遵<em class="r">后稷</em>、<em class="r">公刘</em>之业，则<em class="r">古公</em>、<em class="r">公季</em>之法，笃仁，敬老，慈少。礼下贤者，日中不暇食以待士，士以此多归之。<em class="r">伯夷</em>、<em class="r">叔齐</em>在<em class="r">孤竹</em>，闻<em class="r">西伯</em>善养老，盍往归之。<em class="r">太颠</em>、<em class="r">闳夭</em>、<em class="r">散宜生</em>、<em class="r">鬻子</em>、<em class="r">辛甲大夫</em>之徒皆往归之。</p>
<p><em class="r">崇侯虎</em>谮<em class="r">西伯</em>于<em class="r">殷纣</em>曰：“<em class="r">西伯</em>积善累德，诸侯皆向之，将不利于帝。”<em class="r">帝纣</em>乃囚<em class="r">西伯</em>于<em class="r">羑里</em>。<em class="r">闳夭</em>之徒患之，乃求<em class="r">有莘氏</em>美女，<em class="r">骊戎</em>之文马，<em class="r">有熊</em>九驷，他奇怪物，因<em class="r">殷</em>嬖臣<em class="r">费仲</em>而献之<em class="r">纣</em>。<em class="r">纣</em>大说，曰：“此一物足以释<em class="r">西伯</em>，况其多乎！”乃赦<em class="r">西伯</em>，赐之弓矢斧钺，使<em class="r">西伯</em>得征伐。曰：“谮<em class="r">西伯</em>者，<em class="r">崇侯虎</em>也。”<em class="r">西伯</em>乃献<em class="r">洛</em>西之地，以请<em class="r">纣</em>去炮格之刑。<em class="r">纣</em>许之。</p>
<p><em class="r">西伯</em>阴行善，诸侯皆来决平。于是<em class="r">虞</em>、<em class="r">芮</em>之人有狱不能决，乃如<em class="r">周</em>。入界，耕者皆让畔，民俗皆让长。<em class="r">虞</em>、<em class="r">芮</em>之人未见<em class="r">西伯</em>，皆惭，相谓曰：“吾所争，<em class="r">周</em>人所耻，何往为，只取辱耳。”遂还，俱让而去。诸侯闻之，曰“<em class="r">西伯</em>盖受命之君”。</p>
<p>明年，伐<em class="r">犬戎</em>。明年，伐<em class="r">密须</em>。明年，败<em class="r">耆国</em>。<em class="r">殷</em>之<em class="r">祖伊</em>闻之，惧，以告<em class="r">帝纣</em>。<em class="r">纣</em>曰：“不有天命乎？是何能为！”明年，伐<em class="r">邘</em>。明年，伐<em class="r">崇侯虎</em>。而作<em class="r">丰邑</em>，自<em class="r">岐下</em>而徙都<em class="r">丰</em>。明年，<em class="r">西伯</em>崩，<em class="r">太子发</em>立，是为<em class="r">武王</em>。</p>
<p><em class="r">西伯</em>盖即位五十年。其囚<em class="r">羑里</em>，盖益《易》之八卦为六十四卦。诗人道<em class="r">西伯</em>，盖受命之年称王而断<em class="r">虞芮</em>之讼。后十年而崩，谥为<em class="r">文王</em>。改法度，制正朔矣。追尊<em class="r">古公</em>为<em class="r">太王</em>，<em class="r">公季</em>为<em class="r">王季</em>：盖王瑞自<em class="r">太王</em>兴。</p>
<p><em class="r">武王</em>即位，<em class="r">太公望</em>为师，<em class="r">周公旦</em>为辅，<em class="r">召公</em>、<em class="r">毕公</em>之徒左右王，师修<em class="r">文王</em>绪业。</p>
<p>九年，<em class="r">武王</em>上祭于<em class="r">毕</em>。东观兵，至于<em class="r">盟津</em>。为<em class="r">文王</em>木主，载以车，中军。<em class="r">武王</em>自称<em class="r">太子发</em>，言奉<em class="r">文王</em>以伐，不敢自专。乃告司马、司徒、司空、诸节：“齐栗，信哉！予无知，以先祖有德臣，小子受先功，毕立赏罚，以定其功。”遂兴师。<em class="r">师尚父</em>号曰：“总尔众庶，与尔舟楫，后至者斩！”<em class="r">武王</em>渡<em class="r">河</em>，中流，白鱼跃入王舟中，<em class="r">武王</em>俯取以祭。既渡，有火自上复于下，至于王屋，流为乌，其色赤，其声魄云。是时，诸侯不期而会<em class="r">盟津</em>者八百诸侯。诸侯皆曰：“<em class="r">纣</em>可伐矣。”<em class="r">武王</em>曰：“女未知天命，未可也。”乃还师归。</p>
<p>居二年，闻<em class="r">纣</em>昏乱暴虐滋甚，杀<em class="r">王子比干</em>，囚<em class="r">箕子</em>。<em class="r">太师疵</em>、<em class="r">少师彊</em>抱其乐器而奔<em class="r">周</em>。于是<em class="r">武王</em>遍告诸侯曰：“<em class="r">殷</em>有重罪，不可以不毕伐。”乃遵<em class="r">文王</em>，遂率戎车三百乘，虎贲三千人，甲士四万五千人，以东伐<em class="r">纣</em>。十一年十二月戊午，师毕渡<em class="r">盟津</em>，诸侯咸会。曰：“孳孳无怠！”<em class="r">武王</em>乃作《太誓》，告于众庶：“今<em class="r">殷王纣</em>乃用其妇人之言，自绝于天，毁坏其三正，离逷其王父母弟，乃断弃其先祖之乐，乃为淫声，用变乱正声，怡说妇人。故今予<em class="r">发</em>维共行天罚，勉哉夫子，不可再，不可三！”</p>
<p>二月甲子昧爽，<em class="r">武王</em>朝至于<em class="r">商</em>郊<em class="r">牧野</em>，乃誓。<em class="r">武王</em>左杖黄钺，右秉白旄，以麾。曰：“远矣西土之人！”<em class="r">武王</em>曰：“嗟！我有国冢君，司徒、司马、司空，亚旅、师氏，千夫长、百夫长，及<em class="r">庸</em>、<em class="r">蜀</em>、<em class="r">羌</em>、<em class="r">髳</em>、<em class="r">微</em>、&lt;imgalt="char"class="kindle-cn-inline-character"src="Image00011.jpg"/&gt;、<em class="r">彭</em>、<em class="r">濮</em>人，称尔戈，比尔干，立尔矛，予其誓。”王曰：“古人有言‘牝鸡无晨。牝鸡之晨，惟家之索’。今<em class="r">殷王纣</em>维妇人言是用，自弃其先祖肆祀不答，昏弃其家国，遗其王父母弟不用，乃维四方之多罪逋逃是崇是长，是信是使，俾暴虐于百姓，以奸轨于<em class="r">商国</em>。今予<em class="r">发</em>维共行天之罚。今日之事，不过六步七步，乃止齐焉，夫子勉哉！不过于四伐五伐六伐七伐，乃止齐焉，勉哉夫子！尚桓桓，如虎如罴，如豺如离，于<em class="r">商</em>郊，不御克奔，以役西土，勉哉夫子！尔所不勉，其于尔身有戮。”誓已，诸侯兵会者车四千乘，陈师<em class="r">牧野</em>。</p>
<p><em class="r">帝纣</em>闻<em class="r">武王</em>来，亦发兵七十万人距<em class="r">武王</em>。<em class="r">武王</em>使<em class="r">师尚父</em>与百夫致师，以大卒驰<em class="r">帝纣</em>师。<em class="r">纣</em>师虽众，皆无战之心，心欲<em class="r">武王</em>亟入。<em class="r">纣</em>师皆倒兵以战，以开<em class="r">武王</em>。<em class="r">武王</em>驰之，<em class="r">纣</em>兵皆崩畔<em class="r">纣</em>。<em class="r">纣</em>走，反入登于<em class="r">鹿台</em>之上，蒙衣其珠玉，自燔于火而死。<em class="r">武王</em>持大白旗以麾诸侯，诸侯毕拜<em class="r">武王</em>，<em class="r">武王</em>乃揖诸侯，诸侯毕从。<em class="r">武王</em>至<em class="r">商国</em>，<em class="r">商国</em>百姓咸待于郊。于是<em class="r">武王</em>使群臣告语<em class="r">商</em>百姓曰：“上天降休！”<em class="r">商</em>人皆再拜稽首，<em class="r">武王</em>亦答拜。遂入，至<em class="r">纣</em>死所。<em class="r">武王</em>自射之，三发而后下车，以轻剑击之，以黄钺斩<em class="r">纣</em>头，县大白之旗。已而至<em class="r">纣</em>之嬖妾二女，二女皆经自杀。<em class="r">武王</em>又射三发，击以剑，斩以玄钺，县其头小白之旗。<em class="r">武王</em>已乃出复军。</p>
<p>其明日，除道，修社及<em class="r">商纣</em>宫。及期，百夫荷罕旗以先驱。<em class="r">武王</em>弟<em class="r">叔振铎</em>奉陈常车，<em class="r">周公旦</em>把大钺，<em class="r">毕公</em>把小钺，以夹<em class="r">武王</em>。<em class="r">散宜生</em>、<em class="r">太颠</em>、<em class="r">闳夭</em>皆执剑以卫<em class="r">武王</em>。既入，立于社南大卒之左，左右毕从。<em class="r">毛叔郑</em>奉明水，<em class="r">卫康叔封</em>布兹，<em class="r">召公奭</em>赞采，<em class="r">师尚父</em>牵牲。<em class="r">尹佚</em>䇲祝曰：“<em class="r">殷</em>之末孙<em class="r">季纣</em>，殄废先王明德，侮蔑神祇不祀，昏暴<em class="r">商邑</em>百姓，其章显闻于天皇上帝。”于是<em class="r">武王</em>再拜稽首，曰：“膺更大命，革<em class="r">殷</em>，受天明命。”<em class="r">武王</em>又再拜稽首，乃出。</p>
<p>封<em class="r">商纣</em>子<em class="r">禄父殷</em>之馀民。<em class="r">武王</em>为<em class="r">殷</em>初定未集，乃使其弟<em class="r">管叔鲜</em>、<em class="r">蔡叔度</em>相<em class="r">禄父</em>治<em class="r">殷</em>。已而命<em class="r">召公</em>释<em class="r">箕子</em>之囚。命<em class="r">毕公</em>释百姓之囚，表<em class="r">商容</em>之闾。命<em class="r">南宫括</em>散<em class="r">鹿台</em>之财，发<em class="r">钜桥</em>之粟，以振贫弱萌隶。命<em class="r">南宫括</em>、<em class="r">史佚</em>展九鼎保玉。命<em class="r">闳夭</em>封<em class="r">比干</em>之墓。命宗祝享祠于军。乃罢兵西归。行狩，记政事，作《武成》。封诸侯，班赐宗彝，作《分殷之器物》。<em class="r">武王</em>追思先圣王，乃褒封<em class="r">神农</em>之后于<em class="r">焦</em>，<em class="r">黄帝</em>之后于<em class="r">祝</em>，<em class="r">帝尧</em>之后于<em class="r">蓟</em>，<em class="r">帝舜</em>之后于<em class="r">陈</em>，<em class="r">大禹</em>之后于<em class="r">杞</em>。于是封功臣谋士，而<em class="r">师尚父</em>为首封。封<em class="r">尚父</em>于<em class="r">营丘</em>，曰<em class="r">齐</em>。封弟<em class="r">周公旦</em>于<em class="r">曲阜</em>，曰<em class="r">鲁</em>。封<em class="r">召公奭</em>于<em class="r">燕</em>。封弟<em class="r">叔鲜</em>于<em class="r">管</em>，弟<em class="r">叔度</em>于<em class="r">蔡</em>。馀各以次受封。</p>
<p><em class="r">武王</em>征九牧之君，登<em class="r">豳</em>之阜，以望<em class="r">商邑</em>。<em class="r">武王</em>至于<em class="r">周</em>，自夜不寐。<em class="r">周公旦</em>即王所，曰：“曷为不寐？”王曰：“告女：维天不飨<em class="r">殷</em>，自<em class="r">发</em>未生于今六十年，麋鹿在牧，蜚鸿满野。天不享<em class="r">殷</em>，乃今有成。维天建<em class="r">殷</em>，其登名民三百六十夫，不显亦不宾灭，以至今。我未定天保，何暇寐！”王曰：“定天保，依天室，悉求夫恶，贬从<em class="r">殷王受</em>。日夜劳来定我西土，我维显服，及德方明。自<em class="r">洛汭</em>延于<em class="r">伊汭</em>，居易毋固，其<em class="r">有夏</em>之居。我南望<em class="r">三塗</em>，北望<em class="r">岳</em>鄙，顾詹<em class="r">有河</em>，粤詹<em class="r">雒</em>、<em class="r">伊</em>，毋远天室。”营<em class="r">周</em>居于<em class="r">雒邑</em>而后去。纵马于<em class="r">华山</em>之阳，放牛于<em class="r">桃林</em>之虚；偃干戈，振兵释旅：示天下不复用也。</p>
<p><em class="r">武王</em>已克<em class="r">殷</em>，后二年，问<em class="r">箕子殷</em>所以亡。<em class="r">箕子</em>不忍言<em class="r">殷</em>恶，以存亡国宜告。<em class="r">武王</em>亦丑，故问以天道。</p>
<p><em class="r">武王</em>病。天下未集，群公惧，穆卜，<em class="r">周公</em>乃祓斋，自为质，欲代<em class="r">武王</em>，<em class="r">武王</em>有瘳。后而崩，<em class="r">太子诵</em>代立，是为<em class="r">成王</em>。</p>
<p><em class="r">成王</em>少，<em class="r">周</em>初定天下，<em class="r">周公</em>恐诸侯畔<em class="r">周</em>，公乃摄行政当国。<em class="r">管叔</em>、<em class="r">蔡叔</em>群弟疑<em class="r">周公</em>，与<em class="r">武庚</em>作乱，畔<em class="r">周</em>。<em class="r">周公</em>奉<em class="r">成王</em>命，伐诛<em class="r">武庚</em>、<em class="r">管叔</em>，放<em class="r">蔡叔</em>。以<em class="r">微子开</em>代<em class="r">殷</em>后，国于<em class="r">宋</em>。颇收<em class="r">殷</em>馀民，以封<em class="r">武王</em>少弟<em class="r">封</em>为<em class="r">卫康叔</em>。<em class="r">晋唐叔</em>得嘉谷，献之<em class="r">成王</em>，<em class="r">成王</em>以归<em class="r">周公</em>于兵所。<em class="r">周公</em>受禾东土，鲁天子之命。初，<em class="r">管</em>、<em class="r">蔡</em>畔<em class="r">周</em>，<em class="r">周公</em>讨之，三年而毕定，故初作《大诰》，次作《微子之命》，次《归禾》，次《嘉禾》，次《康诰》、《酒诰》、《梓材》，其事在《周公》之篇。<em class="r">周公</em>行政七年，<em class="r">成王</em>长，<em class="r">周公</em>反政<em class="r">成王</em>，北面就群臣之位。</p>
<p><em class="r">成王</em>在<em class="r">丰</em>，使<em class="r">召公</em>复营<em class="r">洛邑</em>，如<em class="r">武王</em>之意。<em class="r">周公</em>复卜申视，卒营筑，居九鼎焉。曰：“此天下之中，四方入贡道里均。”作《召诰》、《洛诰》。<em class="r">成王</em>既迁<em class="r">殷</em>遗民，<em class="r">周公</em>以王命告，作《多士》、《无佚》。<em class="r">召公</em>为保，<em class="r">周公</em>为师，东伐<em class="r">淮夷</em>，残<em class="r">奄</em>，迁其君<em class="r">薄姑</em>。<em class="r">成王</em>自<em class="r">奄</em>归，在<em class="r">宗周</em>，作《多方》。既绌<em class="r">殷</em>命，袭<em class="r">淮夷</em>，归在<em class="r">丰</em>，作《周官》。兴正礼乐，度制于是改，而民和睦，颂声兴。<em class="r">成王</em>既伐<em class="r">东夷</em>，<em class="r">息慎</em>来贺，王赐<em class="r">荣伯</em>作《贿息慎之命》。</p>
<p><em class="r">成王</em>将崩，惧<em class="r">太子钊</em>之不任，乃命<em class="r">召公</em>、<em class="r">毕公</em>率诸侯以相太子而立之。<em class="r">成王</em>既崩，二公率诸侯，以<em class="r">太子钊</em>见于先王庙，申告以<em class="r">文王</em>、<em class="r">武王</em>之所以为王业之不易，务在节俭，毋多欲，以笃信临之，作《顾命》。<em class="r">太子钊</em>遂立，是为<em class="r">康王</em>。<em class="r">康王</em>即位，遍告诸侯，宣告以<em class="r">文武</em>之业以申之，作《康诰》。故<em class="r">成康</em>之际，天下安宁，刑错四十馀年不用。<em class="r">康王</em>命作策<em class="r">毕公</em>分居里，成<em class="r">周</em>郊，作《毕命》。</p>
<p><em class="r">康王</em>卒，子<em class="r">昭王瑕</em>立。<em class="r">昭王</em>之时，王道微缺。<em class="r">昭王</em>南巡狩不返，卒于<em class="r">江</em>上。其卒不赴告，讳之也。立<em class="r">昭王</em>子<em class="r">满</em>，是为<em class="r">穆王</em>。<em class="r">穆王</em>即位，春秋已五十矣。王道衰微，<em class="r">穆王</em>闵<em class="r">文武</em>之道缺，乃命<em class="r">伯臩</em>申诫太仆国之政，作《臩命》。复宁。</p>
<p><em class="r">穆王</em>将征<em class="r">犬戎</em>，<em class="r">祭公谋父</em>谏曰：“不可。先王耀德不观兵。夫兵戢而时动，动则威，观则玩，玩则无震。是故<em class="r">周文公</em>之颂曰：‘载戢干戈，载櫜弓矢，我求懿德，肆于时夏，允王保之。’先王之于民也，茂正其德而厚其性，阜其财求而利其器用，明利害之乡，以文修之，使之务利而辟害，怀德而畏威，故能保世以滋大。昔我先王世后稷以服事<em class="r">虞</em>、<em class="r">夏</em>。及<em class="r">夏</em>之衰也，弃稷不务，我先王<em class="r">不窋</em>用失其官，而自窜于戎狄之间。不敢怠业，时序其德，遵修其绪，修其训典，朝夕恪勤，守以敦笃，奉以忠信。奕世载德，不忝前人。至于<em class="r">文王</em>、<em class="r">武王</em>，昭前之光明而加之以慈和，事神保民，无不欣喜。<em class="r">商王帝辛</em>大恶于民，庶民不忍，诉载<em class="r">武王</em>，以致戎于<em class="r">商牧</em>。是故先王非务武也，勤恤民隐而除其害也。夫先王之制，邦内甸服，邦外侯服，侯卫宾服，夷蛮要服，戎翟荒服。甸服者祭，侯服者祀，宾服者享，要服者贡，荒服者王。日祭，月祀，时享，岁贡，终王。先王之顺祀也，有不祭则修意，有不祀则修言，有不享则修文，有不贡则修名，有不王则修德，序成而有不至则修刑。于是有刑不祭，伐不祀，征不享，让不贡，告不王。于是有刑罚之辟，有攻伐之兵，有征讨之备，有威让之命，有文告之辞。布令陈辞而有不至，则增修于德，无勤民于远。是以近无不听，远无不服。今自<em class="r">大毕</em>、<em class="r">伯士</em>之终也，<em class="r">犬戎氏</em>以其职来王，天子曰‘予必以不享征之，且观之兵’，无乃废先王之训，而王几顿乎？吾闻<em class="r">犬戎</em>树敦，率旧德而守终纯固，其有以御我矣。”王遂征之，得四白狼四白鹿以归。自是荒服者不至。</p>
<p>诸侯有不睦者，<em class="r">甫侯</em>言于王，作修刑辟。王曰：“吁，来！有国有土，告汝祥刑。在今尔安百姓，何择非其人，何敬非其刑，何居非其宜与？两造具备，师听五辞。五辞简信，正于五刑。五刑不简，正于五罚。五罚不服，正于五过。五过之疵，官狱内狱，阅实其罪，惟钧其过。五刑之疑有赦，五罚之疑有赦，其审克之。简信有众，惟讯有稽。无简不疑，共严天威。黥辟疑赦，其罚百率，阅实其罪。劓辟疑赦，其罚倍灑，阅实其罪。膑辟疑赦，其罚倍差，阅实其罪。宫辟疑赦，其罚五百率，阅实其罪。大辟疑赦，其罚千率，阅实其罪。墨罚之属千，劓罚之属千，膑罚之属五百，宫罚之属三百，大辟之罚其属二百：五刑之属三千。”命曰《甫刑》。</p>
<p><em class="r">穆王</em>立五十五年，崩，子<em class="r">共王繄扈</em>立。<em class="r">共王</em>游于<em class="r">泾</em>上，<em class="r">密康公</em>从，有三女奔之。其母曰：“必致之王。夫兽三为群，人三为众，女三为粲。王田不取群，公行不下众，王御不参一族。夫粲，美之物也。众以美物归女，而何德以堪之？王犹不堪，况尔之小丑乎！小丑备物，终必亡。”<em class="r">康公</em>不献，一年，<em class="r">共王</em>灭<em class="r">密</em>。<em class="r">共王</em>崩，子<em class="r">懿王囏</em>立。<em class="r">懿王</em>之时，王室遂衰，诗人作刺。</p>
<p><em class="r">懿王</em>崩，<em class="r">共王</em>弟<em class="r">辟方</em>立，是为<em class="r">孝王</em>。<em class="r">孝王</em>崩，诸侯复立<em class="r">懿王</em>太子<em class="r">燮</em>，是为<em class="r">夷王</em>。</p>
<p><em class="r">夷王</em>崩，子<em class="r">厉王胡</em>立。<em class="r">厉王</em>即位三十年，好利，近<em class="r">荣夷公</em>。大夫<em class="r">芮良夫</em>谏<em class="r">厉王</em>曰：“王室其将卑乎？夫<em class="r">荣公</em>好专利而不知大难。夫利，百物之所生也，天地之所载也，而有专之，其害多矣。天地百物皆将取焉，何可专也？所怒甚多，而不备大难。以是教王，王其能久乎？夫王人者，将导利而布之上下者也。使神人百物无不得极，犹日怵惕惧怨之来也。故《颂》曰‘思文<em class="r">后稷</em>，克配彼天，立我蒸民，莫匪尔极’。《大雅》曰‘陈锡载<em class="r">周</em>’。是不布利而惧难乎，故能载<em class="r">周</em>以至于今。今王学专利，其可乎？匹夫专利，犹谓之盗，王而行之，其归鲜矣。<em class="r">荣公</em>若用，<em class="r">周</em>必败也。”<em class="r">厉王</em>不听，卒以<em class="r">荣公</em>为卿士，用事。</p>
<p>王行暴虐侈傲，国人谤王。<em class="r">召公</em>谏曰：“民不堪命矣。”王怒，得<em class="r">卫</em>巫，使监谤者，以告则杀之。其谤鲜矣，诸侯不朝。三十四年，王益严，国人莫敢言，道路以目。<em class="r">厉王</em>喜，告<em class="r">召公</em>曰：“吾能弭谤矣，乃不敢言。”<em class="r">召公</em>曰：“是鄣之也。防民之口，甚于防水。水壅而溃，伤人必多，民亦如之。是故为水者决之使导，为民者宣之使言。故天子听政，使公卿至于列士献诗，瞽献曲，史献书，师箴，瞍赋，矇诵，百工谏，庶人传语，近臣尽规，亲戚补察，瞽史教诲，耆艾修之，而后王斟酌焉，是以事行而不悖。民之有口也，犹土之有山川也，财用于是乎出；犹其有原隰衍沃也，衣食于是乎生。口之宣言也，善败于是乎兴。行善而备败，所以产财用衣食者也。夫民虑之于心而宣之于口，成而行之。若雍其口，其与能几何？”王不听。于是国莫敢出言，三年，乃相与畔，袭<em class="r">厉王</em>。<em class="r">厉王</em>出奔于彘。</p>
<p><em class="r">厉王</em>太子<em class="r">静</em>匿<em class="r">召公</em>之家，国人闻之，乃围之。<em class="r">召公</em>曰：“昔吾骤谏王，王不从，以及此难也。今杀王太子，王其以我为仇而怼怒乎？夫事君者，险而不仇怼，怨而不怒，况事王乎！”乃以其子代王太子，太子竟得脱。</p>
<p><em class="r">召公</em>、<em class="r">周公</em>二相行政，号曰“共和”。共和十四年，<em class="r">厉王</em>死于<em class="r">彘</em>。<em class="r">太子静</em>长于<em class="r">召公</em>家，二相乃共立之为王，是为<em class="r">宣王</em>。<em class="r">宣王</em>即位，二相辅之，修政，法<em class="r">文</em>、<em class="r">武</em>、<em class="r">成</em>、<em class="r">康</em>之遗风，诸侯复宗<em class="r">周</em>。十二年，<em class="r">鲁武公</em>来朝。</p>
<p><em class="r">宣王</em>不修籍于千亩，<em class="r">虢文公</em>谏曰不可，王弗听。三十九年，战于<em class="r">千亩</em>，王师败绩于<em class="r">姜氏之戎</em>。</p>
<p><em class="r">宣王</em>既亡南国之师，乃料民于<em class="r">太原</em>。<em class="r">仲山甫</em>谏曰：“民不可料也。”<em class="r">宣王</em>不听，卒料民。</p>
<p>四十六年，<em class="r">宣王</em>崩，子<em class="r">幽王宫湦</em>立。<em class="r">幽王</em>二年，<em class="r">西周三川</em>皆震。<em class="r">伯阳甫</em>曰：“<em class="r">周</em>将亡矣。夫天地之气，不失其序；若过其序，民乱之也。阳伏而不能出，阴迫而不能蒸，于是有地震。今<em class="r">三川</em>实震，是阳失其所而填阴也。阳失而在阴，原必塞；原塞，国必亡。夫水土演而民用也。土无所演，民乏财用，不亡何待！昔<em class="r">伊</em>、<em class="r">洛</em>竭而<em class="r">夏</em>亡，<em class="r">河</em>竭而商亡。今<em class="r">周</em>德若二代之季矣，其川原又塞，塞必竭。夫国必依山川，山崩川竭，亡国之征也。川竭必山崩。若国亡不过十年，数之纪也。天之所弃，不过其纪。”是岁也，<em class="r">三川</em>竭，<em class="r">岐山</em>崩。</p>
<p>三年，<em class="r">幽王</em>嬖爱<em class="r">褒姒</em>。<em class="r">褒姒</em>生子<em class="r">伯服</em>，<em class="r">幽王</em>欲废太子。太子母<em class="r">申侯</em>女，而为后。后<em class="r">幽王</em>得<em class="r">褒姒</em>，爱之，欲废<em class="r">申后</em>，并去<em class="r">太子宜臼</em>，以<em class="r">褒姒</em>为后，以<em class="r">伯服</em>为太子。<em class="r">周</em>太史<em class="r">伯阳</em>读史记曰：“<em class="r">周</em>亡矣。”昔自<em class="r">夏后氏</em>之衰也，有二神龙止于<em class="r">夏帝</em>庭而言曰：“余，<em class="r">褒</em>之二君。”<em class="r">夏帝</em>卜杀之与去之与止之，莫吉。卜请其漦而藏之，乃吉。于是布币而策告之，龙亡而漦在，椟而去之。<em class="r">夏</em>亡，传此器<em class="r">殷</em>。<em class="r">殷</em>亡，又传此器<em class="r">周</em>，比三代，莫敢发之。至<em class="r">厉王</em>之末，发而观之。漦流于庭，不可除。<em class="r">厉王</em>使妇人裸而噪之。漦化为玄鼋，以入王后宫。后宫之童妾既龀而遭之，既笄而孕，无夫而生子，惧而弃之。<em class="r">宣王</em>之时童女谣曰：“檿弧箕服，实亡<em class="r">周国</em>。”于是<em class="r">宣王</em>闻之，有夫妇卖是器者，<em class="r">宣王</em>使执而戮之。逃于道，而见乡者后宫童妾所弃妖子出于路者，闻其夜啼，哀而收之，夫妇遂亡，奔于<em class="r">褒</em>。<em class="r">褒</em>人有罪，请入童妾所弃女子者于王以赎罪。弃女子出于<em class="r">褒</em>，是为<em class="r">褒姒</em>。当<em class="r">幽王</em>三年，王之后宫见而爱之，生子<em class="r">伯服</em>，竟废<em class="r">申后</em>及太子，以<em class="r">褒姒</em>为后，<em class="r">伯服</em>为太子。太史<em class="r">伯阳</em>曰：“祸成矣，无可奈何！”</p>
<p><em class="r">褒姒</em>不好笑，<em class="r">幽王</em>欲其笑万方，故不笑。<em class="r">幽王</em>为烽燧大鼓，有寇至则举烽火。诸侯悉至，至而无寇，<em class="r">褒姒</em>乃大笑。<em class="r">幽王</em>说之，为数举烽火。其后不信，诸侯益亦不至。</p>
<p><em class="r">幽王</em>以<em class="r">虢石父</em>为卿，用事，国人皆怨。<em class="r">石父</em>为人佞巧善谀好利，王用之。又废<em class="r">申后</em>，去太子也。<em class="r">申侯</em>怒，与<em class="r">缯</em>、西夷<em class="r">犬戎</em>攻<em class="r">幽王</em>。<em class="r">幽王</em>举烽火征兵，兵莫至。遂杀<em class="r">幽王骊山</em>下，虏<em class="r">褒姒</em>，尽取<em class="r">周</em>赂而去。于是诸侯乃即<em class="r">申侯</em>而共立故<em class="r">幽王</em>太子<em class="r">宜臼</em>，是为<em class="r">平王</em>，以奉<em class="r">周</em>祀。</p>
<p><em class="r">平王</em>立，东迁于<em class="r">雒邑</em>，辟<em class="r">戎</em>寇。<em class="r">平王</em>之时，<em class="r">周室</em>衰微，诸侯强并弱，<em class="r">齐</em>、<em class="r">楚</em>、<em class="r">秦</em>、<em class="r">晋</em>始大，政由方伯。</p>
<p>四十九年，<em class="r">鲁隐公</em>即位。</p>
<p>五十一年，<em class="r">平王</em>崩，<em class="r">太子洩父</em>蚤死，立其子<em class="r">林</em>，是为<em class="r">桓王</em>。<em class="r">桓王</em>，<em class="r">平王</em>孙也。</p>
<p><em class="r">桓王</em>三年，<em class="r">郑庄公</em>朝，<em class="r">桓王</em>不礼。五年，<em class="r">郑</em>怨，与<em class="r">鲁</em>易<em class="r">许</em>田。<em class="r">许</em>田，天子之用事<em class="r">太山</em>田也。八年，<em class="r">鲁</em>杀<em class="r">隐公</em>，立<em class="r">桓公</em>。十三年，伐<em class="r">郑</em>，<em class="r">郑</em>射伤<em class="r">桓王</em>，<em class="r">桓王</em>去归。</p>
<p>二十三年，<em class="r">桓王</em>崩，子<em class="r">庄王佗</em>立。<em class="r">庄王</em>四年，<em class="r">周公黑肩</em>欲杀<em class="r">庄王</em>而立<em class="r">王子克</em>。<em class="r">辛伯</em>告王，王杀<em class="r">周公</em>。<em class="r">王子克</em>奔<em class="r">燕</em>。</p>
<p>十五年，<em class="r">庄王</em>崩，子<em class="r">釐王胡齐</em>立。<em class="r">釐王</em>三年，<em class="r">齐桓公</em>始霸。</p>
<p>五年，<em class="r">釐王</em>崩，子<em class="r">惠王阆</em>立。<em class="r">惠王</em>二年。初，<em class="r">庄王</em>嬖姬<em class="r">姚</em>，生子&lt;imgalt="char"class="kindle-cn-inline-character"src="Image00012.jpg"/&gt;，&lt;imgalt="char"class="kindle-cn-inline-character"src="Image00012.jpg"/&gt;有宠。及<em class="r">惠王</em>即位，夺其大臣园以为囿，故大夫<em class="r">边伯</em>等五人作乱，谋召<em class="r">燕</em>、<em class="r">卫</em>师，伐<em class="r">惠王</em>。<em class="r">惠王</em>奔<em class="r">温</em>，已居<em class="r">郑</em>之<em class="r">栎</em>。立<em class="r">釐王</em>弟&lt;imgalt="char"class="kindle-cn-inline-character"src="Image00012.jpg"/&gt;为王。乐及遍舞，<em class="r">郑</em>、<em class="r">虢</em>君怒。四年，<em class="r">郑</em>与<em class="r">虢</em>君伐杀<em class="r">王</em>&lt;imgalt="char"class="kindle-cn-inline-character"src="Image00012.jpg"/&gt;，复入<em class="r">惠王</em>。<em class="r">惠王</em>十年，赐<em class="r">齐桓公</em>为伯。</p>
<p>二十五年，<em class="r">惠王</em>崩，子<em class="r">襄王郑</em>立。<em class="r">襄王</em>母蚤死，后母曰<em class="r">惠后</em>。<em class="r">惠后</em>生<em class="r">叔带</em>，有宠于<em class="r">惠王</em>，<em class="r">襄王</em>畏之。三年，<em class="r">叔带</em>与<em class="r">戎</em>、<em class="r">翟</em>谋伐<em class="r">襄王</em>，<em class="r">襄王</em>欲诛<em class="r">叔带</em>，<em class="r">叔带</em>奔<em class="r">齐</em>。<em class="r">齐桓公</em>使<em class="r">管仲</em>平<em class="r">戎</em>于<em class="r">周</em>，使<em class="r">隰朋</em>平<em class="r">戎</em>于<em class="r">晋</em>。王以上卿礼<em class="r">管仲</em>。<em class="r">管仲</em>辞曰：“臣贱有司也，有天子之二守<em class="r">国</em>、<em class="r">高</em>在。若节春秋来承王命，何以礼焉。陪臣敢辞。”王曰：“舅氏，余嘉乃勋，毋逆朕命。”<em class="r">管仲</em>卒受下卿之礼而还。九年，<em class="r">齐桓公</em>卒。十二年，<em class="r">叔带</em>复归于周。</p>
<p>十三年，<em class="r">郑</em>伐<em class="r">滑</em>，王使<em class="r">游孙</em>、<em class="r">伯服</em>请<em class="r">滑</em>，<em class="r">郑</em>人囚之。<em class="r">郑文公</em>怨<em class="r">惠王</em>之入不与<em class="r">厉公</em>爵，又怨<em class="r">襄王</em>之与<em class="r">卫滑</em>，故囚<em class="r">伯服</em>。王怒，将以<em class="r">翟</em>伐<em class="r">郑</em>。<em class="r">富辰</em>谏曰：“凡我<em class="r">周</em>之东徙，<em class="r">晋</em>、<em class="r">郑</em>焉依。<em class="r">子</em>&lt;imgalt="char"class="kindle-cn-inline-character"src="Image00012.jpg"/&gt;之乱，又<em class="r">郑</em>之由定，今以小怨弃之！”王不听。十五年，王降<em class="r">翟</em>师以伐<em class="r">郑</em>。王德<em class="r">翟</em>人，将以其女为后。<em class="r">富辰</em>谏曰：“<em class="r">平</em>、<em class="r">桓</em>、<em class="r">庄</em>、<em class="r">惠</em>皆受郑劳，王弃亲亲<em class="r">翟</em>，不可从。”王不听。十六年，王绌<em class="r">翟后</em>，<em class="r">翟</em>人来诛，杀<em class="r">谭伯</em>。<em class="r">富辰</em>曰：“吾数谏不从，如是不出，王以我为怼乎？”乃以其属死之。</p>
<p>初，<em class="r">惠后</em>欲立<em class="r">王子带</em>，故以党开<em class="r">翟</em>人，<em class="r">翟</em>人遂入<em class="r">周</em>。<em class="r">襄王</em>出奔<em class="r">郑</em>，<em class="r">郑</em>居王于<em class="r">氾</em>。<em class="r">子带</em>立为王，取<em class="r">襄王</em>所绌<em class="r">翟后</em>与居<em class="r">温</em>。十七年，<em class="r">襄王</em>告急于<em class="r">晋</em>，<em class="r">晋文公</em>纳王而诛<em class="r">叔带</em>。<em class="r">襄王</em>乃赐<em class="r">晋文公</em>珪鬯弓矢，为伯，以<em class="r">河内</em>地与<em class="r">晋</em>。二十年，<em class="r">晋文公</em>召<em class="r">襄王</em>，<em class="r">襄王</em>会之<em class="r">河阳</em>、<em class="r">践土</em>，诸侯毕朝，书讳曰“天王狩于<em class="r">河阳</em>”。</p>
<p>二十四年，<em class="r">晋文公</em>卒。</p>
<p>三十一年，<em class="r">秦穆公</em>卒。</p>
<p>三十二年，<em class="r">襄王</em>崩，子<em class="r">顷王壬臣</em>立。<em class="r">顷王</em>六年，崩，子<em class="r">匡王班</em>立。<em class="r">匡王</em>六年，崩，弟<em class="r">瑜</em>立，是为<em class="r">定王</em>。</p>
<p><em class="r">定王</em>元年，<em class="r">楚庄王</em>伐<em class="r">陆浑之戎</em>，次<em class="r">洛</em>，使人问九鼎。王使<em class="r">王孙满</em>应设以辞，<em class="r">楚</em>兵乃去。十年，<em class="r">楚庄王</em>围<em class="r">郑</em>，<em class="r">郑伯</em>降，已而复之。十六年，<em class="r">楚庄王</em>卒。</p>
<p>二十一年，<em class="r">定王</em>崩，子<em class="r">简王夷</em>立。<em class="r">简王</em>十三年，<em class="r">晋</em>杀其君<em class="r">厉公</em>，迎<em class="r">子周</em>于<em class="r">周</em>，立为<em class="r">悼公</em>。</p>
<p>十四年，<em class="r">简王</em>崩，子<em class="r">灵王泄心</em>立。<em class="r">灵王</em>二十四年，<em class="r">齐崔杼</em>弑其君<em class="r">庄公</em>。</p>
<p>二十七年，<em class="r">灵王</em>崩，子<em class="r">景王贵</em>立。<em class="r">景王</em>十八年，后太子圣而蚤卒。二十年，<em class="r">景王</em>爱<em class="r">子朝</em>，欲立之，会崩，<em class="r">子丐</em>之党与争立，国人立长子<em class="r">猛</em>为王，<em class="r">子朝</em>攻杀<em class="r">猛</em>。<em class="r">猛</em>为<em class="r">悼王</em>。<em class="r">晋人</em>攻<em class="r">子朝</em>而立<em class="r">丐</em>，是为<em class="r">敬王</em>。</p>
<p><em class="r">敬王</em>元年，<em class="r">晋</em>人入<em class="r">敬王</em>，<em class="r">子朝</em>自立，<em class="r">敬王</em>不得入，居<em class="r">泽</em>。四年，<em class="r">晋</em>率诸侯入<em class="r">敬王</em>于<em class="r">周</em>，<em class="r">子朝</em>为臣，诸侯城<em class="r">周</em>。十六年，<em class="r">子朝</em>之徒复作乱，<em class="r">敬王</em>奔于<em class="r">晋</em>。十七年，<em class="r">晋定公</em>遂入<em class="r">敬王</em>于<em class="r">周</em>。</p>
<p>三十九年，<em class="r">齐田常</em>杀其君<em class="r">简公</em>。</p>
<p>四十一年，<em class="r">楚</em>灭<em class="r">陈</em>。<em class="r">孔子</em>卒。</p>
<p>四十二年，<em class="r">敬王</em>崩，子<em class="r">元王仁</em>立。<em class="r">元王</em>八年，崩，子<em class="r">定王介</em>立。</p>
<p><em class="r">定王</em>十六年，<em class="r">三晋</em>灭<em class="r">智伯</em>，分有其地。</p>
<p>二十八年，<em class="r">定王</em>崩，长子<em class="r">去疾</em>立，是为<em class="r">哀王</em>。<em class="r">哀王</em>立三月，弟<em class="r">叔</em>袭杀<em class="r">哀王</em>而自立，是为<em class="r">思王</em>。<em class="r">思王</em>立五月，少弟<em class="r">嵬</em>攻杀<em class="r">思王</em>而自立，是为<em class="r">考王</em>。此三王皆<em class="r">定王</em>之子。</p>
<p><em class="r">考王</em>十五年，崩，子<em class="r">威烈王午</em>立。</p>
<p><em class="r">考王</em>封其弟于<em class="r">河南</em>，是为<em class="r">桓公</em>，以续<em class="r">周公</em>之官职。<em class="r">桓公</em>卒，子<em class="r">威公</em>代立。<em class="r">威公</em>卒，子<em class="r">惠公</em>代立，乃封其少子于<em class="r">巩</em>以奉王，号<em class="r">东周惠公</em>。</p>
<p><em class="r">威烈王</em>二十三年，九鼎震。命<em class="r">韩</em>、<em class="r">魏</em>、<em class="r">赵</em>为诸侯。</p>
<p>二十四年，崩，子<em class="r">安王骄</em>立。是岁盗杀<em class="r">楚声王</em>。</p>
<p><em class="r">安王</em>立二十六年，崩，子<em class="r">烈王喜</em>立。<em class="r">烈王</em>二年，<em class="r">周太史儋</em>见<em class="r">秦献公</em>曰：“始<em class="r">周</em>与<em class="r">秦国</em>合而别，别五百载复合，合十七岁而霸王者出焉。”</p>
<p>十年，<em class="r">烈王</em>崩，弟<em class="r">扁</em>立，是为<em class="r">显王</em>。<em class="r">显王</em>五年，贺<em class="r">秦献公</em>，<em class="r">献公</em>称伯。九年，致<em class="r">文武</em>胙于<em class="r">秦孝公</em>。二十五年，<em class="r">秦</em>会诸侯于<em class="r">周</em>。二十六年，<em class="r">周</em>致伯于<em class="r">秦孝公</em>。三十三年，贺<em class="r">秦惠王</em>。三十五年，致<em class="r">文武</em>胙于<em class="r">秦惠王</em>。四十四年，<em class="r">秦惠王</em>称王。其后诸侯皆为王。</p>
<p>四十八年，<em class="r">显王</em>崩，子<em class="r">慎靓王定</em>立。<em class="r">慎靓王</em>立六年，崩，子<em class="r">赧王延</em>立。<em class="r">王赧</em>时东西<em class="r">周</em>分治。<em class="r">王赧</em>徙都<em class="r">西周</em>。</p>
<p><em class="r">西周武公</em>之<em class="r">共太子</em>死，有五庶子，毋适立。<em class="r">司马翦</em>谓<em class="r">楚王</em>曰：“不如以地资<em class="r">公子咎</em>，为请太子。”<em class="r">左成</em>曰：“不可。<em class="r">周</em>不听，是公之知困而交疏于<em class="r">周</em>也。不如请<em class="r">周君</em>孰欲立，以微告<em class="r">翦</em>，<em class="r">翦</em>请令<em class="r">楚</em>资之以地。”果立<em class="r">公子咎</em>为太子。</p>
<p>八年，<em class="r">秦</em>攻<em class="r">宜阳</em>，<em class="r">楚</em>救之。而<em class="r">楚</em>以<em class="r">周</em>为<em class="r">秦</em>故，将伐之。<em class="r">苏代</em>为<em class="r">周</em>说<em class="r">楚王</em>曰：“何以<em class="r">周</em>为<em class="r">秦</em>之祸也？言<em class="r">周</em>之为<em class="r">秦</em>甚于<em class="r">楚</em>者，欲令<em class="r">周</em>入<em class="r">秦</em>也，故谓‘周秦’也。<em class="r">周</em>知其不可解，必入于<em class="r">秦</em>，此为<em class="r">秦</em>取<em class="r">周</em>之精者也。为王计者，<em class="r">周</em>于<em class="r">秦</em>因善之，不于<em class="r">秦</em>亦言善之，以疏之于<em class="r">秦</em>。<em class="r">周</em>绝于<em class="r">秦</em>，必入于<em class="r">郢</em>矣。”</p>
<p><em class="r">秦</em>借道两<em class="r">周</em>之间，将以伐<em class="r">韩</em>，<em class="r">周</em>恐借之畏于<em class="r">韩</em>，不借畏于<em class="r">秦</em>。<em class="r">史厌</em>谓<em class="r">周君</em>曰：“何不令人谓<em class="r">韩公叔</em>曰‘<em class="r">秦</em>之敢绝<em class="r">周</em>而伐<em class="r">韩</em>者，信<em class="r">东周</em>也。公何不与<em class="r">周</em>地，发质使之<em class="r">楚</em>’？<em class="r">秦</em>必疑<em class="r">楚</em>不信<em class="r">周</em>，是<em class="r">韩</em>不伐也。又谓<em class="r">秦</em>曰‘<em class="r">韩</em>强与<em class="r">周</em>地，将以疑<em class="r">周</em>于<em class="r">秦</em>也，<em class="r">周</em>不敢不受’。<em class="r">秦</em>必无辞而令<em class="r">周</em>不受，是受地于<em class="r">韩</em>而听于<em class="r">秦</em>。”</p>
<p><em class="r">秦</em>召<em class="r">西周君</em>，<em class="r">西周君</em>恶往，故令人谓<em class="r">韩王</em>曰：“<em class="r">秦</em>召<em class="r">西周君</em>，将以使攻王之<em class="r">南阳</em>也，王何不出兵于<em class="r">南阳</em>？<em class="r">周君</em>将以为辞于<em class="r">秦</em>。<em class="r">周君</em>不入<em class="r">秦</em>，<em class="r">秦</em>必不敢逾<em class="r">河</em>而攻<em class="r">南阳</em>矣。”</p>
<p><em class="r">东周</em>与<em class="r">西周</em>战，<em class="r">韩</em>救<em class="r">西周</em>。或为<em class="r">东周</em>说<em class="r">韩王</em>曰：“<em class="r">西周</em>故天子之国，多名器重宝。王案兵毋出，可以德<em class="r">东周</em>，而<em class="r">西周</em>之宝必可以尽矣。”</p>
<p><em class="r">王赧</em>谓<em class="r">成君</em>。<em class="r">楚</em>围<em class="r">雍氏</em>，<em class="r">韩</em>征甲与粟于<em class="r">东周</em>，<em class="r">东周君</em>恐，召<em class="r">苏代</em>而告之。<em class="r">代</em>曰：“君何患于是。臣能使<em class="r">韩</em>毋征甲与粟于<em class="r">周</em>，又能为君得<em class="r">高都</em>。”<em class="r">周君</em>曰：“子苟能，请以国听子。”<em class="r">代</em>见<em class="r">韩</em>相国曰：“<em class="r">楚</em>围<em class="r">雍氏</em>，期三月也，今五月不能拔，是<em class="r">楚</em>病也。今相国乃征甲与粟于<em class="r">周</em>，是告<em class="r">楚</em>病也。”<em class="r">韩</em>相国曰：“善。使者已行矣。”<em class="r">代</em>曰：“何不与<em class="r">周高都</em>？”<em class="r">韩</em>相国大怒曰：“吾毋征甲与粟于<em class="r">周</em>亦已多矣，何故与<em class="r">周高都</em>也？”<em class="r">代</em>曰：“与<em class="r">周高都</em>，是<em class="r">周</em>折而入于<em class="r">韩</em>也，<em class="r">秦</em>闻之必大怒忿<em class="r">周</em>，即不通<em class="r">周</em>使，是以獘<em class="r">高都</em>得完<em class="r">周</em>也。曷为不与？”相国曰：“善。”果与<em class="r">周高都</em>。</p>
<p>三十四年，<em class="r">苏厉</em>谓<em class="r">周君</em>曰：“<em class="r">秦</em>破<em class="r">韩</em>、<em class="r">魏</em>，扑<em class="r">师武</em>，北取<em class="r">赵蔺</em>、<em class="r">离石</em>者，皆<em class="r">白起</em>也。是善用兵，又有天命。今又将兵出塞攻<em class="r">梁</em>，<em class="r">梁</em>破则<em class="r">周</em>危矣。君何不令人说<em class="r">白起</em>乎？曰‘<em class="r">楚</em>有<em class="r">养由基</em>者，善射者也。去柳叶百步而射之，百发而百中之。左右观者数千人，皆曰善射。有一夫立其旁，曰“善，可教射矣”。<em class="r">养由基</em>怒，释弓搤剑，曰“客安能教我射乎”？客曰“非吾能教子支左诎右也。夫去柳叶百步而射之，百发而百中之，不以善息，少焉气衰力倦，弓拨矢钩，一发不中者，百发尽息”。今破<em class="r">韩</em>、<em class="r">魏</em>，扑<em class="r">师武</em>，北取<em class="r">赵蔺</em>、<em class="r">离石</em>者，公之功多矣。今又将兵出塞，过两<em class="r">周</em>，倍<em class="r">韩</em>，攻<em class="r">梁</em>，一举不得，前功尽弃。公不如称病而无出’。”</p>
<p>四十二年，<em class="r">秦</em>破<em class="r">华阳</em>约。<em class="r">马犯</em>谓<em class="r">周君</em>曰：“请令<em class="r">梁</em>城<em class="r">周</em>。”乃谓<em class="r">梁王</em>曰：“<em class="r">周王</em>病若死，则<em class="r">犯</em>必死矣。<em class="r">犯</em>请以九鼎自入于王，王受九鼎而图<em class="r">犯</em>。”<em class="r">梁王</em>曰：“善。”遂与之卒，言戍<em class="r">周</em>。因谓<em class="r">秦王</em>曰：“<em class="r">梁</em>非戍<em class="r">周</em>也，将伐<em class="r">周</em>也。王试出兵境以观之。”<em class="r">秦</em>果出兵。又谓<em class="r">梁王</em>曰：“<em class="r">周王</em>病甚矣，<em class="r">犯</em>请后可而复之。今王使卒之<em class="r">周</em>，诸侯皆生心，后举事且不信。不若令卒为<em class="r">周</em>城，以匿事端。”<em class="r">梁王</em>曰：“善。”遂使城<em class="r">周</em>。</p>
<p>四十五年，<em class="r">周君</em>之<em class="r">秦</em>客谓<em class="r">周冣</em>曰：“公不若誉<em class="r">秦王</em>之孝，因以<em class="r">应</em>为太后养地，<em class="r">秦王</em>必喜，是公有<em class="r">秦</em>交。交善，<em class="r">周君</em>必以为公功。交恶，劝<em class="r">周君</em>入<em class="r">秦</em>者必有罪矣。”<em class="r">秦</em>攻<em class="r">周</em>，而<em class="r">周冣</em>谓<em class="r">秦王</em>曰：“为王计者不攻<em class="r">周</em>。攻<em class="r">周</em>，实不足以利，声畏天下。天下以声畏<em class="r">秦</em>，必东合于<em class="r">齐</em>。兵獘于<em class="r">周</em>，合天下于<em class="r">齐</em>，则<em class="r">秦</em>不王矣。天下欲獘<em class="r">秦</em>，劝王攻<em class="r">周</em>。<em class="r">秦</em>与天下獘，则令不行矣。”</p>
<p>五十八年，<em class="r">三晋</em>距<em class="r">秦</em>。<em class="r">周</em>令其相国之<em class="r">秦</em>，以<em class="r">秦</em>之轻也，还其行。客谓相国曰：“<em class="r">秦</em>之轻重未可知也。<em class="r">秦</em>欲知三国之情。公不如急见<em class="r">秦王</em>曰‘请为王听东方之变’，<em class="r">秦王</em>必重公。重公，是<em class="r">秦</em>重<em class="r">周</em>，<em class="r">周</em>以取<em class="r">秦</em>也；<em class="r">齐</em>重，则固有<em class="r">周聚</em>以收<em class="r">齐</em>：是<em class="r">周</em>常不失重国之交也。”<em class="r">秦</em>信<em class="r">周</em>。发兵攻<em class="r">三晋</em>。</p>
<p>五十九年，<em class="r">秦</em>取<em class="r">韩阳城负黍</em>，<em class="r">西周</em>恐，倍<em class="r">秦</em>，与诸侯约从，将天下锐师出<em class="r">伊阙</em>攻<em class="r">秦</em>，令<em class="r">秦</em>无得通<em class="r">阳城</em>。<em class="r">秦昭王</em>怒，使将军<em class="r">摎</em>攻<em class="r">西周</em>。<em class="r">西周君</em>奔<em class="r">秦</em>，顿首受罪，尽献其邑三十六，口三万。<em class="r">秦</em>受其献，归其君于<em class="r">周</em>。</p>
<p><em class="r">周君</em>、<em class="r">王赧</em>卒，<em class="r">周</em>民遂东亡。<em class="r">秦</em>取九鼎宝器，而迁<em class="r">西周公</em>于&lt;imgalt="char"class="kindle-cn-inline-character"src="Image00013.jpg"/&gt;<em class="r">狐</em>。后七岁，<em class="r">秦庄襄王</em>灭<em class="r">东周</em>。东西<em class="r">周</em>皆入于<em class="r">秦</em>，<em class="r">周</em>既不祀。</p>
<p><em class="r">太史公</em>曰：学者皆称<em class="r">周</em>伐<em class="r">纣</em>，居<em class="r">洛邑</em>，综其实不然。<em class="r">武王</em>营之，<em class="r">成王</em>使<em class="r">召公</em>卜居，居九鼎焉，而<em class="r">周</em>复都<em class="r">丰</em>、<em class="r">镐</em>。至<em class="r">犬戎</em>败<em class="r">幽王</em>，<em class="r">周</em>乃东徙于<em class="r">洛邑</em>。所谓“<em class="r">周公</em>葬于<em class="r">毕</em>”，<em class="r">毕</em>在<em class="r">镐</em>东南<em class="r">杜中</em>。<em class="r">秦</em>灭<em class="r">周</em>。<em class="r">汉</em>兴九十有馀载，天子将封<em class="r">泰山</em>，东巡狩至<em class="r">河南</em>，求<em class="r">周</em>苗裔，封其后<em class="r">嘉</em>三十里地，号曰<em class="r">周子南君</em>，比列侯，以奉其先祭祀。</p>
		</div>
	</div>
</main>

</body>
</html>
