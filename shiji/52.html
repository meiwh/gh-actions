<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷五十二齐悼惠王世家第二十二</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 0.9em;
		color: #555;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote *{font-size: 98%;}
</style>
<body>

<main role="main" class="flex-shrink-0">
	<div class="container-lg">
		<h1>史记卷五十二齐悼惠王世家第二十二</h1>
		<div class="content">
			<p><em class="r">齐悼惠王刘肥</em>者，<em class="r">高祖</em>长庶男也。其母外妇也，曰<em class="r">曹氏</em>。<em class="r">高祖</em>六年，立<em class="r">肥</em>为<em class="r">齐王</em>，食七十城，诸民能<em class="r">齐</em>言者皆予<em class="r">齐王</em>。</p>
<p><em class="r">齐王</em>，<em class="r">孝惠帝</em>兄也。<em class="r">孝惠帝</em>二年，<em class="r">齐王</em>入朝。<em class="r">惠帝</em>与<em class="r">齐王</em>燕饮，亢礼如家人。<em class="r">吕太后</em>怒，且诛<em class="r">齐王</em>。<em class="r">齐王</em>惧不得脱，乃用其内史<em class="r">勋</em>计，献<em class="r">城阳郡</em>，以为<em class="r">鲁元公主</em>汤沐邑。<em class="r">吕太后</em>喜，乃得辞就国。</p>
<p><em class="r">悼惠王</em>即位十三年，以<em class="r">惠帝</em>六年卒。子<em class="r">襄</em>立，是为<em class="r">哀王</em>。</p>
<p><em class="r">哀王</em>元年，<em class="r">孝惠帝</em>崩，<em class="r">吕太后</em>称制，天下事皆决于<em class="r">高后</em>。二年，<em class="r">高后</em>立其兄子<em class="r">郦侯吕台</em>为<em class="r">吕王</em>，割<em class="r">齐</em>之<em class="r">济南郡</em>为<em class="r">吕王</em>奉邑。</p>
<p><em class="r">哀王</em>三年，其弟<em class="r">章</em>入宿卫于<em class="r">汉</em>，<em class="r">吕太后</em>封为<em class="r">朱虚侯</em>，以<em class="r">吕禄</em>女妻之。后四年，封<em class="r">章</em>弟<em class="r">兴居</em>为<em class="r">东牟侯</em>，皆宿卫<em class="r">长安</em>中。</p>
<p><em class="r">哀王</em>八年，<em class="r">高后</em>割<em class="r">齐琅邪郡</em>立<em class="r">营陵侯刘泽</em>为<em class="r">琅邪王</em>。</p>
<p>其明年，<em class="r">赵王友</em>入朝，幽死于邸。三<em class="r">赵王</em>皆废。<em class="r">高后</em>立诸<em class="r">吕</em>为三王，擅权用事。</p>
<p><em class="r">朱虚侯</em>年二十，有气力，忿<em class="r">刘氏</em>不得职。尝入侍<em class="r">高后</em>燕饮，<em class="r">高后</em>令<em class="r">朱虚侯刘章</em>为酒吏。<em class="r">章</em>自请曰：“臣，将种也，请得以军法行酒。”<em class="r">高后</em>曰：“可。”酒酣，<em class="r">章</em>进饮歌舞。已而曰：“请为太后言耕田歌。”<em class="r">高后</em>儿子畜之，笑曰：“顾而父知田耳。若生而为王子，安知田乎？”<em class="r">章</em>曰：“臣知之。”太后曰：“试为我言田。”<em class="r">章</em>曰：“深耕概种，立苗欲疏；非其种者，&lt;imgalt=""class="kindle-cn-inline-character"src="Image00026.jpg"/&gt;而去之。”<em class="r">吕后</em>默然。顷之，诸<em class="r">吕</em>有一人醉，亡酒，<em class="r">章</em>追，拔剑斩之而还，报曰：“有亡酒一人，臣谨行法斩之。”太后左右皆大惊。业已许其军法，无以罪也。因罢。自是之后，诸<em class="r">吕</em>惮<em class="r">朱虚侯</em>，虽大臣皆依<em class="r">朱虚侯</em>，<em class="r">刘氏</em>为益强。</p>
<p>其明年，<em class="r">高后</em>崩。<em class="r">赵王吕禄</em>为上将军，<em class="r">吕王产</em>为相国，皆居<em class="r">长安</em>中，聚兵以威大臣，欲为乱。<em class="r">朱虚侯章</em>以<em class="r">吕禄</em>女为妇，知其谋，乃使人阴出告其兄<em class="r">齐王</em>，欲令发兵西，<em class="r">朱虚侯</em>、<em class="r">东牟侯</em>为内应，以诛诸<em class="r">吕</em>，因立<em class="r">齐王</em>为帝。</p>
<p><em class="r">齐王</em>既闻此计，乃与其舅父<em class="r">驷钧</em>、郎中令<em class="r">祝午</em>、中尉<em class="r">魏勃</em>阴谋发兵。<em class="r">齐</em>相<em class="r">召平</em>闻之，乃发卒卫王宫。<em class="r">魏勃</em>绐<em class="r">召平</em>曰：“王欲发兵，非有<em class="r">汉</em>虎符验也。而相君围王，固善。<em class="r">勃</em>请为君将兵卫卫王。”<em class="r">召平</em>信之，乃使<em class="r">魏勃</em>将兵围王宫。<em class="r">勃</em>既将兵，使围相府。<em class="r">召平</em>曰：“嗟乎！道家之言‘当断不断，反受其乱’，乃是也。”遂自杀。于是<em class="r">齐王</em>以<em class="r">驷钧</em>为相，<em class="r">魏勃</em>为将军，<em class="r">祝午</em>为内史，悉发国中兵。使<em class="r">祝午</em>东诈<em class="r">琅邪王</em>曰：“<em class="r">吕氏</em>作乱，<em class="r">齐王</em>发兵欲西诛之。<em class="r">齐王</em>自以儿子，年少，不习兵革之事，愿举国委大王。大王自<em class="r">高帝</em>将也，习战事。<em class="r">齐王</em>不敢离兵，使臣请大王幸之<em class="r">临菑</em>见<em class="r">齐王</em>计事，并将<em class="r">齐</em>兵以西平<em class="r">关中</em>之乱。”<em class="r">琅邪王</em>信之，以为然，迺驰见<em class="r">齐王</em>。<em class="r">齐王</em>与<em class="r">魏勃</em>等因留<em class="r">琅邪王</em>，而使<em class="r">祝午</em>尽发<em class="r">琅邪国</em>而并将其兵。</p>
<p><em class="r">琅邪王刘泽</em>既见欺，不得反国，乃说<em class="r">齐王</em>曰：“<em class="r">齐悼惠王高皇帝</em>长子，推本言之，而大王<em class="r">高皇帝</em>適长孙也，当立。今诸大臣狐疑未有所定，而<em class="r">泽</em>于<em class="r">刘氏</em>最为长年，大臣固待<em class="r">泽</em>决计。今大王留臣无为也，不如使我入关计事。”<em class="r">齐王</em>以为然，乃益具车送<em class="r">琅邪王</em>。</p>
<p><em class="r">琅邪王</em>既行，<em class="r">齐</em>遂举兵西攻<em class="r">吕国</em>之<em class="r">济南</em>。于是<em class="r">齐哀王</em>遗诸侯王书曰：“<em class="r">高帝</em>平定天下，王诸子弟，<em class="r">悼惠王</em>于<em class="r">齐</em>。<em class="r">悼惠王</em>薨，<em class="r">惠帝</em>使<em class="r">留侯张良</em>立臣为<em class="r">齐王</em>。<em class="r">惠帝</em>崩，<em class="r">高后</em>用事，春秋高，听诸<em class="r">吕</em>擅废<em class="r">高帝</em>所立，又杀三<em class="r">赵王</em>，灭<em class="r">梁</em>、<em class="r">燕</em>、<em class="r">赵</em>以王诸<em class="r">吕</em>，分<em class="r">齐国</em>为四。忠臣进谏，上惑乱不听。今<em class="r">高后</em>崩，皇帝春秋富，未能治天下，固恃大臣诸侯。今诸吕又擅自尊官，聚兵严威，劫列侯忠臣，矫制以令天下，宗庙所以危。今寡人率兵入诛不当为王者。”</p>
<p><em class="r">汉</em>闻<em class="r">齐</em>发兵而西，相国<em class="r">吕产</em>乃遣大将军<em class="r">灌婴</em>东击之。<em class="r">灌婴</em>至<em class="r">荥阳</em>，乃谋曰：“诸<em class="r">吕</em>将兵居<em class="r">关中</em>，欲危<em class="r">刘氏</em>而自立。我今破<em class="r">齐</em>还报，是益<em class="r">吕氏</em>资也。”乃留兵屯<em class="r">荥阳</em>，使使喻<em class="r">齐王</em>及诸侯，与连和，以待<em class="r">吕氏</em>之变而共诛之。<em class="r">齐王</em>闻之，乃西取其故<em class="r">济南郡</em>，亦屯兵于<em class="r">齐</em>西界以待约。</p>
<p><em class="r">吕禄</em>、<em class="r">吕产</em>欲作乱<em class="r">关中</em>，<em class="r">朱虚侯</em>与太尉<em class="r">勃</em>、丞相<em class="r">平</em>等诛之。<em class="r">朱虚侯</em>首先斩<em class="r">吕产</em>，于是太尉<em class="r">勃</em>等乃得尽诛诸<em class="r">吕</em>。而<em class="r">琅邪王</em>亦从<em class="r">齐</em>至<em class="r">长安</em>。</p>
<p>大臣议欲立<em class="r">齐王</em>，而<em class="r">琅邪王</em>及大臣曰：“<em class="r">齐王</em>母家<em class="r">驷钧</em>，恶戾，虎而冠者也。方以<em class="r">吕氏</em>故几乱天下，今又立<em class="r">齐王</em>，是欲复为<em class="r">吕氏</em>也。<em class="r">代王</em>母家<em class="r">薄氏</em>，君子长者；且<em class="r">代王</em>又亲<em class="r">高帝</em>子，于今见在，且最为长。以子则顺，以善人则大臣安。”于是大臣乃谋迎立<em class="r">代王</em>，而遣<em class="r">朱虚侯</em>以诛<em class="r">吕氏</em>事告<em class="r">齐王</em>，令罢兵。</p>
<p><em class="r">灌婴</em>在<em class="r">荥阳</em>，闻<em class="r">魏勃</em>本教<em class="r">齐王</em>反，既诛<em class="r">吕氏</em>，罢<em class="r">齐</em>兵，使使召责问_魏_<em class="r">勃</em>。<em class="r">勃</em>曰：“失火之家，岂暇先言大人而后救火乎！”因退立，股战而栗，恐不能言者，终无他语。<em class="r">灌将军</em>熟视笑曰：“人谓<em class="r">魏勃</em>勇，妄庸人耳，何能为乎！”乃罢<em class="r">魏勃</em>。<em class="r">魏勃</em>父以善鼓琴见<em class="r">秦皇帝</em>。及<em class="r">魏勃</em>少时，欲求见<em class="r">齐</em>相<em class="r">曹参</em>，家贫无以自通，乃常独早夜埽<em class="r">齐</em>相舍人门外。相舍人怪之，以为物，而伺之，得<em class="r">勃</em>。<em class="r">勃</em>曰：“愿见相君，无因，故为子埽，欲以求见。”于是舍人见<em class="r">勃曹参</em>，因以为舍人。一为<em class="r">参</em>御，言事，<em class="r">参</em>以为贤，言之<em class="r">齐悼惠王</em>。<em class="r">悼惠王</em>召见，则拜为内史。始，<em class="r">悼惠王</em>得自置二千石。及<em class="r">悼惠王</em>卒而<em class="r">哀王</em>立，<em class="r">勃</em>用事，重于<em class="r">齐</em>相。</p>
<p>王既罢兵归，而<em class="r">代王</em>来立，是为<em class="r">孝文帝</em>。</p>
<p><em class="r">孝文帝</em>元年，尽以<em class="r">高后</em>时所割<em class="r">齐</em>之<em class="r">城阳</em>、<em class="r">琅邪</em>、<em class="r">济南郡</em>复与<em class="r">齐</em>，而徙<em class="r">琅邪王</em>王<em class="r">燕</em>，益封<em class="r">朱虚侯</em>、<em class="r">东牟侯</em>各二千户。</p>
<p>是岁，<em class="r">齐哀王</em>卒，太子<em class="r">则</em>立，是为<em class="r">文王</em>。</p>
<p><em class="r">齐文王</em>元年，<em class="r">汉</em>以<em class="r">齐</em>之<em class="r">城阳郡</em>立<em class="r">朱虚侯</em>为<em class="r">城阳王</em>，以<em class="r">齐济北郡</em>立<em class="r">东牟侯</em>为<em class="r">济北王</em>。</p>
<p>二年，<em class="r">济北王</em>反，<em class="r">汉</em>诛杀之，地入于<em class="r">汉</em>。</p>
<p>后二年，<em class="r">孝文帝</em>尽封<em class="r">齐悼惠王</em>子<em class="r">罷军</em>等七人皆为列侯。</p>
<p><em class="r">齐文王</em>立十四年卒，无子，国除，地入于<em class="r">汉</em>。</p>
<p>后一岁，<em class="r">孝文帝</em>以所封<em class="r">悼惠王</em>子分<em class="r">齐</em>为王，<em class="r">齐孝王将闾</em>以<em class="r">悼惠王</em>子<em class="r">杨虚侯</em>为<em class="r">齐王</em>。故<em class="r">齐</em>别郡尽以王<em class="r">悼惠王</em>子：子<em class="r">志</em>为<em class="r">济北王</em>，子<em class="r">辟光</em>为<em class="r">济南王</em>，子<em class="r">贤</em>为<em class="r">菑川王</em>，子<em class="r">卬</em>为<em class="r">胶西王</em>，子<em class="r">雄渠</em>为<em class="r">胶东王</em>，与<em class="r">城阳</em>、<em class="r">齐</em>凡七王。</p>
<p><em class="r">齐孝王</em>十一年，<em class="r">吴王濞</em>、<em class="r">楚王戊</em>反，兴兵西，告诸侯曰“将诛<em class="r">汉</em>贼臣<em class="r">晁错</em>以安宗庙”。<em class="r">胶西</em>、<em class="r">胶东</em>、<em class="r">菑川</em>、<em class="r">济南</em>皆擅发兵应<em class="r">吴楚</em>。欲与<em class="r">齐</em>，<em class="r">齐孝王</em>狐疑，城守不听，三国兵共围<em class="r">齐</em>。<em class="r">齐王</em>使<em class="r">路中大夫</em>告于天子。天子复令<em class="r">路中大夫</em>还告<em class="r">齐王</em>：“善坚守，吾兵今破<em class="r">吴楚</em>矣。”<em class="r">路中大夫</em>至，三国兵围<em class="r">临菑</em>数重，无从入。三国将劫与<em class="r">路中大夫</em>盟，曰：“若反言<em class="r">汉</em>已破矣，<em class="r">齐</em>趣下三国，不且见屠。”<em class="r">路中大夫</em>既许之，至城下，望见<em class="r">齐王</em>，曰：“<em class="r">汉</em>已发兵百万，使太尉<em class="r">周亚夫</em>击破<em class="r">吴楚</em>，方引兵救<em class="r">齐</em>，<em class="r">齐</em>必坚守无下！”三国将诛<em class="r">路中大夫</em>。</p>
<p><em class="r">齐</em>初围急，阴与三国通谋，约未定，会闻<em class="r">路中大夫</em>从<em class="r">汉</em>来，喜，及其大臣乃复劝王毋下三国。居无何，<em class="r">汉</em>将<em class="r">栾布</em>、<em class="r">平阳侯</em>等兵至<em class="r">齐</em>，击破三国兵，解<em class="r">齐</em>围。已而复闻<em class="r">齐</em>初与三国有谋，将欲移兵伐<em class="r">齐</em>。<em class="r">齐孝王</em>惧，乃饮药自杀。<em class="r">景帝</em>闻之，以为<em class="r">齐</em>首善，以迫劫有谋，非其罪也，乃立<em class="r">孝王</em>太子<em class="r">寿</em>为<em class="r">齐王</em>，是为<em class="r">懿王</em>，续<em class="r">齐</em>后。而<em class="r">胶西</em>、<em class="r">胶东</em>、<em class="r">济南</em>、<em class="r">菑川王</em>咸诛灭，地人于<em class="r">汉</em>。徙<em class="r">济北王</em>王<em class="r">菑川</em>。<em class="r">齐懿王</em>立二十二年卒，子<em class="r">次景</em>立，是为<em class="r">厉王</em>。</p>
<p><em class="r">齐厉王</em>，其母曰<em class="r">纪太后</em>。太后取其弟<em class="r">纪氏女</em>为<em class="r">厉王</em>后。王不爱<em class="r">纪氏</em>女。太后欲其家重宠，令其长女<em class="r">纪翁主</em>入王宫，正其后宫，毋令得近王，欲令爱<em class="r">纪氏</em>女。王因与其姊翁主奸。</p>
<p><em class="r">齐</em>有宦者<em class="r">徐甲</em>，入事<em class="r">汉</em>皇太后。皇太后有爱女曰<em class="r">修成君</em>，<em class="r">修成君</em>非<em class="r">刘氏</em>，太后怜之。<em class="r">修成君</em>有女名<em class="r">娥</em>，太后欲嫁之于诸侯，宦者<em class="r">甲</em>乃请使<em class="r">齐</em>，必令王上书请<em class="r">娥</em>。皇太后喜，使<em class="r">甲</em>之<em class="r">齐</em>。是时<em class="r">齐</em>人<em class="r">主父偃</em>知<em class="r">甲</em>之使<em class="r">齐</em>以取后事，亦因谓<em class="r">甲</em>：“即事成，幸言<em class="r">偃</em>女愿得充王后宫。”<em class="r">甲</em>既至<em class="r">齐</em>，风以此事。<em class="r">纪太后</em>大怒，曰：“王有后，后宫具备。且<em class="r">甲</em>，<em class="r">齐</em>贫人，急乃为宦者，入事<em class="r">汉</em>，无补益，乃欲乱吾王家！且<em class="r">主父偃</em>何为者？乃欲以女充后宫！”<em class="r">徐甲</em>大穷，还报皇太后曰：“王已愿尚<em class="r">娥</em>，然有一害，恐如<em class="r">燕王</em>。”<em class="r">燕王</em>者，与其子昆弟奸，新坐以死，亡国，故以<em class="r">燕</em>感太后。太后曰：“无复言嫁女<em class="r">齐</em>事。”事浸浔闻于天子。<em class="r">主父偃</em>由此亦与<em class="r">齐</em>有卻。</p>
<p><em class="r">主父偃</em>方幸于天子，用事，因言：“<em class="r">齐临菑</em>十万户，市租千金，人众殷富，巨于<em class="r">长安</em>，此非天子亲弟爱子不得王此。今<em class="r">齐王</em>于亲属益疏。”乃从容言：“<em class="r">吕太后</em>时<em class="r">齐</em>欲反，<em class="r">吴楚</em>时<em class="r">孝王</em>几为乱。今闻<em class="r">齐王</em>与其姊乱。”于是天子乃拜<em class="r">主父偃</em>为<em class="r">齐</em>相，且正其事。<em class="r">主父偃</em>既至<em class="r">齐</em>，乃急治王后宫宦者为王通于姊翁主所者，令其辞证皆引王。王年少，惧大罪为吏所执诛，乃饮药自杀。绝无后。</p>
<p>是时<em class="r">赵王</em>惧<em class="r">主父偃</em>一出废<em class="r">齐</em>，恐其渐疏骨肉，乃上书言<em class="r">偃</em>受金及轻重之短。天子亦既囚<em class="r">偃</em>。<em class="r">公孙弘言</em>：“<em class="r">齐王</em>以忧死毋后，国入<em class="r">汉</em>，非诛<em class="r">偃</em>无以塞天下之望。”遂诛<em class="r">偃</em>。</p>
<p><em class="r">齐厉王</em>立五年死，毋后，国入于<em class="r">汉</em>。</p>
<p><em class="r">齐悼惠王</em>后尚有二国，<em class="r">城阳</em>及<em class="r">菑川</em>。<em class="r">菑川</em>地比<em class="r">齐</em>。天子怜<em class="r">齐</em>，为<em class="r">悼惠王</em>冢园在郡，割<em class="r">临菑</em>东环<em class="r">悼惠王</em>冢园邑尽以予<em class="r">菑川</em>，以奉<em class="r">悼惠王</em>祭祀。</p>
<p><em class="r">城阳景王章</em>，<em class="r">齐悼惠王</em>子，以<em class="r">朱虚侯</em>与大臣共诛诸<em class="r">吕</em>，而<em class="r">章</em>身首先斩相国<em class="r">吕王产</em>于<em class="r">未央宫</em>。<em class="r">孝文帝</em>既立，益封<em class="r">章</em>二千户，赐金千斤。<em class="r">孝文</em>二年，以<em class="r">齐</em>之<em class="r">城阳郡</em>立<em class="r">章</em>为<em class="r">城阳王</em>。立二年卒，子<em class="r">喜</em>立，是为<em class="r">共王</em>。</p>
<p><em class="r">共王</em>八年，徙王<em class="r">淮南</em>。四年，复还王<em class="r">城阳</em>。凡三十三年卒，子<em class="r">延</em>立，是为<em class="r">顷王</em>。</p>
<p><em class="r">顷王</em>二十六年卒，子<em class="r">义</em>立，是为<em class="r">敬王</em>。<em class="r">敬王</em>九年卒，子<em class="r">武</em>立，是为<em class="r">惠王</em>。<em class="r">惠王</em>十一年卒，子<em class="r">顺</em>立，是为<em class="r">荒王</em>。<em class="r">荒王</em>四十六年卒，子<em class="r">恢</em>立，是为<em class="r">戴王</em>。<em class="r">戴王</em>八年卒，子<em class="r">景</em>立，至<em class="r">建始</em>三年，十五岁，卒。</p>
<p><em class="r">济北王兴居</em>，<em class="r">齐悼惠王子</em>，以<em class="r">东牟侯</em>助大臣诛诸<em class="r">吕</em>，功少。及<em class="r">文帝</em>从<em class="r">代</em>来，<em class="r">兴居</em>曰：“请与太仆<em class="r">婴</em>入清宫。”废<em class="r">少帝</em>，共与大臣尊立<em class="r">孝文帝</em>。</p>
<p><em class="r">孝文帝</em>二年，以<em class="r">齐</em>之<em class="r">济北郡</em>立<em class="r">兴居</em>为<em class="r">济北王</em>，与<em class="r">城阳王</em>俱立。立二年，反。始大臣诛<em class="r">吕氏</em>时，<em class="r">朱虚侯</em>功尤大，许尽以<em class="r">赵</em>地王<em class="r">朱虚侯</em>，尽以<em class="r">梁</em>地王<em class="r">东牟侯</em>。及<em class="r">孝文帝</em>立，闻<em class="r">朱虚</em>、<em class="r">东牟</em>之初欲立<em class="r">齐王</em>，故绌其功。及二年，王诸子，乃割<em class="r">齐</em>二郡以王<em class="r">章</em>、<em class="r">兴居</em>。<em class="r">章</em>、<em class="r">兴居</em>自以失职夺功。<em class="r">章</em>死，而<em class="r">兴居</em>闻<em class="r">匈奴</em>大入<em class="r">汉</em>，<em class="r">汉</em>多发兵，使丞相<em class="r">灌婴</em>击之，<em class="r">文帝</em>亲幸<em class="r">太原</em>，以为天子自击<em class="r">胡</em>，遂发兵反于<em class="r">济北</em>。天子闻之，罢丞相及行兵，皆归<em class="r">长安</em>。使<em class="r">棘蒲侯柴将军</em>击破虏<em class="r">济北王</em>，王自杀，地入于<em class="r">汉</em>，为郡。</p>
<p>后十三年，<em class="r">文帝</em>十六年，复以<em class="r">齐悼惠王</em>子<em class="r">安都侯志</em>为<em class="r">济北王</em>。十一年，<em class="r">吴楚</em>反时，<em class="r">志</em>坚守，不与诸侯合谋。<em class="r">吴楚</em>已平，徙<em class="r">志</em>王<em class="r">菑川</em>。</p>
<p><em class="r">济南王辟光</em>，<em class="r">齐悼惠王</em>子，以<em class="r">勒侯孝文</em>十六年为<em class="r">济南王</em>。十一年，与<em class="r">吴楚</em>反。<em class="r">汉</em>击破，杀<em class="r">辟光</em>，以<em class="r">济南</em>为郡，地入于<em class="r">汉</em>。</p>
<p><em class="r">菑川王贤</em>，<em class="r">齐悼惠王</em>子，以<em class="r">武城侯文帝</em>十六年为<em class="r">菑川王</em>。十一年，与<em class="r">吴楚</em>反，<em class="r">汉</em>击破，杀<em class="r">贤</em>。</p>
<p>天子因徙<em class="r">济北王志</em>王<em class="r">菑川</em>。<em class="r">志</em>亦<em class="r">齐悼惠王</em>子，以<em class="r">安都侯</em>王<em class="r">济北</em>。<em class="r">菑川王</em>反，毋后，乃徙<em class="r">济北王</em>王<em class="r">菑川</em>。凡立三十五年卒，谥为<em class="r">懿王</em>。子<em class="r">建</em>代立，是为<em class="r">靖王</em>。二十年卒，子<em class="r">遗</em>代立，是为<em class="r">顷王</em>。三十六年卒，子<em class="r">终古</em>立，是为<em class="r">思王</em>。二十八年卒，子<em class="r">尚</em>立，是为<em class="r">孝王</em>。五年卒，子<em class="r">横</em>立，至<em class="r">建始</em>三年，十一岁，卒。</p>
<p><em class="r">胶西王卬</em>，<em class="r">齐悼惠王</em>子，以<em class="r">昌平侯文帝</em>十六年为<em class="r">胶西王</em>。十一年，与<em class="r">吴楚</em>反。<em class="r">汉</em>击破，杀<em class="r">卬</em>，地入于<em class="r">汉</em>，为<em class="r">胶西郡</em>。</p>
<p><em class="r">胶东王雄渠</em>，<em class="r">齐悼惠王</em>子，以<em class="r">白石侯文帝</em>十六年为<em class="r">胶东王</em>。十一年，与<em class="r">吴楚</em>反，<em class="r">汉</em>击破，杀<em class="r">雄渠</em>，地入于<em class="r">汉</em>，为<em class="r">胶东郡</em>。</p>
<p><em class="r">太史公</em>曰：诸侯大国无过<em class="r">齐悼惠王</em>。以海内初定，子弟少，激<em class="r">秦</em>之无尺土封，故大封同姓，以填万民之心。及后分裂，固其理也。</p>
		</div>
	</div>
</main>

</body>
</html>
