<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷二十八封禅书第六</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 0.9em;
		color: #555;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote *{font-size: 98%;}
</style>
<body>

<main role="main" class="flex-shrink-0">
	<div class="container-lg">
		<h1>史记卷二十八封禅书第六</h1>
		<div class="content">
			<p>自古受命帝王，曷尝不封禅？盖有无其应而用事者矣，未有睹符瑞见而不臻乎<em class="r">泰山</em>者也。虽受命而功不至，至<em class="r">梁父</em>矣而德不洽，洽矣而日有不暇给，是以即事用希。《传》曰：“三年不为礼，礼必废；三年不为乐，乐必坏。”每世之隆，则封禅答焉，及衰而息。厥旷远者千有馀载，近者数百载，故其仪阙然堙灭，其详不可得而记闻云。</p>
<p>《尚书》曰，<em class="r">舜</em>在璇玑玉衡，以齐七政。遂类于上帝，禋于六宗，望山川，遍群神。辑五瑞，择吉月日，见四岳诸牧，还瑞。岁二月，东巡狩，至于<em class="r">岱宗</em>。<em class="r">岱宗</em>，<em class="r">泰山</em>也。柴，望秩于山川。遂觐东后。东后者，诸侯也。合时月正日，同律度量衡，修五礼，五玉三帛二生一死贽。五月，巡狩至<em class="r">南岳</em>。<em class="r">南岳</em>，<em class="r">衡山</em>也。八月，巡狩至<em class="r">西岳</em>。<em class="r">西岳</em>，<em class="r">华山</em>也。十一月，巡狩至<em class="r">北岳</em>。<em class="r">北岳</em>，<em class="r">恒山</em>也。皆如<em class="r">岱宗</em>之礼。<em class="r">中岳</em>，<em class="r">嵩高</em>也。五载一巡狩。</p>
<p><em class="r">禹</em>遵之。后十四世，至<em class="r">帝孔甲</em>，淫德好神，神渎，二龙去之。其后三世，<em class="r">汤</em>伐<em class="r">桀</em>，欲迁<em class="r">夏</em>社，不可，作《夏社》。后八世，至<em class="r">帝太戊</em>，有桑谷生于廷，一暮大拱，惧。<em class="r">伊陟曰</em>：“妖不胜德。”<em class="r">太戊</em>修德，桑谷死。<em class="r">伊陟</em>赞<em class="r">巫咸</em>，<em class="r">巫咸</em>之兴自此始。后十四世，<em class="r">帝武丁</em>得<em class="r">傅说</em>为相，<em class="r">殷</em>复兴焉，称<em class="r">高宗</em>。有雉登鼎耳雊，<em class="r">武丁</em>惧。<em class="r">祖己</em>曰：“修德。”<em class="r">武丁</em>从之，位以永宁。后五世，<em class="r">帝武乙</em>慢神而震死。后三世，<em class="r">帝纣</em>淫乱，<em class="r">武王</em>伐之。由此观之，始未尝不肃祗，后稍怠慢也。</p>
<p>《周官》曰，冬日至，祀天于南郊，迎长日之至；夏日至，祭地祇。皆用乐舞，而神乃可得而礼也。天子祭天下名山大川，<em class="r">五岳</em>视三公，<em class="r">四渎</em>视诸侯，诸侯祭其疆内名山大川。<em class="r">四渎</em>者，<em class="r">江</em>、<em class="r">河</em>、<em class="r">淮</em>、<em class="r">济</em>也。天子曰明堂、辟雍，诸侯曰泮宫。</p>
<p><em class="r">周公</em>既相<em class="r">成王</em>，郊祀<em class="r">后稷</em>以配天，宗祀<em class="r">文王</em>于明堂以配上帝。自<em class="r">禹</em>兴而修社祀，<em class="r">后稷</em>稼穑，故有<em class="r">稷</em>祠，郊社所从来尚矣。</p>
<p>自<em class="r">周</em>克<em class="r">殷</em>后十四世，世益衰，礼乐废，诸侯恣行，而<em class="r">幽王</em>为<em class="r">犬戎</em>所败，<em class="r">周</em>东徙<em class="r">雒邑</em>。<em class="r">秦襄公</em>攻<em class="r">戎</em>救<em class="r">周</em>，始列为诸侯。<em class="r">秦襄公</em>既侯，居西垂，自以为主<em class="r">少嗥</em>之神，作<em class="r">西畤</em>，祠<em class="r">白帝</em>，其牲用骝驹黄牛羝羊各一云。其后十六年，<em class="r">秦文公</em>东猎<em class="r">汧渭</em>之间，卜居之而吉。<em class="r">文公</em>梦黄蛇自天下属地，其口止于<em class="r">鄜</em>衍。<em class="r">文公</em>问<em class="r">史敦</em>，<em class="r">敦</em>曰：“此上帝之征，君其祠之。”于是作<em class="r">鄜畤</em>，用三牲郊祭<em class="r">白帝</em>焉。</p>
<p>自未作<em class="r">鄜畤</em>也，而<em class="r">雍</em>旁故有<em class="r">吴阳武畤</em>，<em class="r">雍</em>东有<em class="r">好畤</em>，皆废无祠。或曰：“自古以<em class="r">雍州</em>积高，神明之隩，故立畤郊上帝，诸神祠皆聚云。盖<em class="r">黄帝</em>时尝用事，虽晚<em class="r">周</em>亦郊焉。”其语不经见，缙绅者不道。</p>
<p>作<em class="r">鄜畤</em>后九年，<em class="r">文公</em>获若石云，于<em class="r">陈仓</em>北阪城祠之。其神或岁不至，或岁数来，来也常以夜，光辉若流星，从东南来集于祠城，则若雄鸡，其声殷云，野鸡夜雊。以一牢祠，命曰<em class="r">陈宝</em>。</p>
<p>作<em class="r">鄜畤</em>后七十八年，<em class="r">秦德公</em>既立，卜居<em class="r">雍</em>，“后子孙饮马于<em class="r">河</em>”，遂都<em class="r">雍</em>。<em class="r">雍</em>之诸祠自此兴。用三百牢于<em class="r">鄜畤</em>。作伏祠。磔狗邑四门，以御蛊灾。</p>
<p><em class="r">德公</em>立二年卒。其后四年，<em class="r">秦宣公</em>作<em class="r">密畤</em>于<em class="r">渭南</em>，祭<em class="r">青帝</em>。</p>
<p>其后十四年，<em class="r">秦缪公</em>立，病卧五日不寤；寤，乃言梦见上帝，上帝命<em class="r">缪公</em>平<em class="r">晋</em>乱。史书而记藏之府。而后世皆曰<em class="r">秦缪公</em>上天。</p>
<p><em class="r">秦缪公</em>即位九年，<em class="r">齐桓公</em>既霸，会诸侯于<em class="r">葵丘</em>，而欲封禅。<em class="r">管仲</em>曰：“古者封<em class="r">泰山</em>禅<em class="r">梁父</em>者七十二家，而<em class="r">夷吾</em>所记者十有二焉。昔<em class="r">无怀氏</em>封<em class="r">泰山</em>，禅<em class="r">云云</em>；<em class="r">虑羲</em>封<em class="r">泰山</em>，禅<em class="r">云云</em>；<em class="r">神农</em>封<em class="r">泰山</em>，禅<em class="r">云云</em>；<em class="r">炎帝</em>封<em class="r">泰山</em>，禅<em class="r">云云</em>；<em class="r">黄帝</em>封<em class="r">泰山</em>，禅<em class="r">亭亭</em>；<em class="r">颛顼</em>封<em class="r">泰山</em>，禅<em class="r">云云</em>；<em class="r">帝俈</em>封<em class="r">泰山</em>，禅<em class="r">云云</em>；<em class="r">尧</em>封<em class="r">泰山</em>，禅<em class="r">云云</em>；<em class="r">舜</em>封<em class="r">泰山</em>，禅<em class="r">云云</em>；<em class="r">禹</em>封<em class="r">泰山</em>，禅<em class="r">会稽</em>；<em class="r">汤</em>封<em class="r">泰山</em>，禅<em class="r">云云</em>；<em class="r">周成王</em>封<em class="r">泰山</em>，禅<em class="r">社首</em>：皆受命然后得封禅。”<em class="r">桓公</em>曰：“寡人北伐<em class="r">山戎</em>，过<em class="r">孤竹</em>；西伐<em class="r">大夏</em>，涉<em class="r">流沙</em>，束马悬车，上<em class="r">卑耳之山</em>；南伐至<em class="r">召陵</em>，登<em class="r">熊耳山</em>以望<em class="r">江汉</em>。兵车之会三，而乘车之会六，九合诸侯，一匡天下，诸侯莫违我。昔<em class="r">三代</em>受命，亦何以异乎？”于是<em class="r">管仲</em>睹<em class="r">桓公</em>不可穷以辞，因设之以事，曰：“古之封禅，<em class="r">鄗上</em>之黍，<em class="r">北里</em>之禾，所以为盛；<em class="r">江淮</em>之间，一茅三脊，所以为藉也。东海致比目之鱼，西海致比翼之鸟，然后物有不召而自至者十有五焉。今凤皇麒麟不来，嘉谷不生，而蓬蒿藜莠茂，鸱枭数至，而欲封禅，毋乃不可乎？”于是<em class="r">桓公</em>乃止。是岁，<em class="r">秦缪公</em>内<em class="r">晋</em>君<em class="r">夷吾</em>。其后三置<em class="r">晋国</em>之君，平其乱，<em class="r">缪公</em>立三十九年而卒。</p>
<p>其后百有馀年，而<em class="r">孔子</em>论述六艺，传略言易姓而王，封<em class="r">泰山</em>禅乎<em class="r">梁父</em>者七十馀王矣，其俎豆之礼不章，盖难言之。或问禘之说，<em class="r">孔子</em>曰：“不知。知禘之说，其于天下也视其掌。”诗云<em class="r">纣</em>在位，<em class="r">文王</em>受命，政不及<em class="r">泰山</em>。<em class="r">武王</em>克<em class="r">殷</em>二年，天下未宁而崩。爰<em class="r">周</em>德之洽维<em class="r">成王</em>，<em class="r">成王</em>之封禅则近之矣。及后陪臣执政，<em class="r">季氏</em>旅于<em class="r">泰山</em>，<em class="r">仲尼</em>讥之。</p>
<p>是时<em class="r">苌弘</em>以方事<em class="r">周灵王</em>，诸侯莫朝<em class="r">周</em>，<em class="r">周</em>力少，<em class="r">苌弘</em>乃明鬼神事，设射《狸首》。《狸首》者，诸侯之不来者。依物怪欲以致诸侯。诸侯不从，而<em class="r">晋</em>人执杀<em class="r">苌弘</em>。<em class="r">周</em>人之言方怪者自<em class="r">苌弘</em>。</p>
<p>其后百馀年，<em class="r">秦灵公</em>作<em class="r">吴阳上畤</em>，祭<em class="r">黄帝</em>；作<em class="r">下畤</em>，祭<em class="r">炎帝</em>。</p>
<p>后四十八年，<em class="r">周太史儋</em>见<em class="r">秦献公</em>曰：“<em class="r">秦</em>始与<em class="r">周</em>合，合而离，五百岁当复合，合十七年而霸王出焉。”<em class="r">栎阳</em>雨金，<em class="r">秦献公</em>自以为得金瑞，故作<em class="r">畦畤栎阳</em>而祀<em class="r">白帝</em>。</p>
<p>其后百二十岁而<em class="r">秦</em>灭<em class="r">周</em>，<em class="r">周</em>之九鼎入于<em class="r">秦</em>。或曰<em class="r">宋太丘社</em>亡，而鼎没于<em class="r">泗水彭城</em>下。</p>
<p>其后百一十五年而<em class="r">秦</em>并天下。</p>
<p><em class="r">秦始皇</em>既并天下而帝，或曰：“<em class="r">黄帝</em>得土德，黄龙地蟥见。<em class="r">夏</em>得木德，青龙止于郊，草木畅茂。<em class="r">殷</em>得金德，银自山溢。<em class="r">周</em>得火德，有赤乌之符。今<em class="r">秦</em>变<em class="r">周</em>，水德之时。昔<em class="r">秦文公</em>出猎，获黑龙，此其水德之瑞。”于是<em class="r">秦</em>更命<em class="r">河</em>曰“德水”，以冬十月为年首，色上黑，度以六为名，音上大吕，事统上法。</p>
<p>即帝位三年，东巡郡县，祠<em class="r">驺峄山</em>，颂<em class="r">秦</em>功业。于是征从<em class="r">齐鲁</em>之儒生博士七十人，至乎<em class="r">泰山</em>下。诸儒生或议曰：“古者封禅为蒲车，恶伤山之土石草木；埽地而祭，席用菹秸，言其易遵也。”<em class="r">始皇</em>闻此议各乖异，难施用，由此绌儒生。而遂除车道，上自<em class="r">泰山</em>阳至巅，立石颂<em class="r">秦始皇帝</em>德，明其得封也。从阴道下，禅于<em class="r">梁父</em>。其礼颇采太祝之祀<em class="r">雍</em>上帝所用，而封藏皆秘之，世不得而记也。</p>
<p><em class="r">始皇</em>之上<em class="r">泰山</em>，中阪遇暴风雨，休于大树下。诸儒生既绌，不得与用于封事之礼，闻<em class="r">始皇</em>遇风雨，则讥之。</p>
<p>于是<em class="r">始皇</em>遂东游海上，行礼祠名山大川及八神，求仙人<em class="r">羡门</em>之属。八神将自古而有之，或曰<em class="r">太公</em>以来作之。<em class="r">齐</em>所以为齐，以天齐也。其祀绝莫知起时。八神：一曰<em class="r">天主</em>，祠<em class="r">天齐</em>。<em class="r">天齐</em>渊水，居<em class="r">临菑</em>南郊山下者。二曰<em class="r">地主</em>，祠<em class="r">泰山梁父</em>。盖天好阴，祠之必于高山之下，小山之上，命曰“畤”；地贵阳，祭之必于泽中圜丘云。三曰<em class="r">兵主</em>，祠<em class="r">蚩尤</em>。<em class="r">蚩尤</em>在<em class="r">东平陆监乡</em>，<em class="r">齐</em>之西境也。四曰<em class="r">阴主</em>，祠<em class="r">三山</em>。五曰<em class="r">阳主</em>，祠<em class="r">之罘</em>。六曰<em class="r">月主</em>，祠之<em class="r">莱山</em>。皆在<em class="r">齐</em>北，并<em class="r">勃海</em>。七曰<em class="r">日主</em>，祠<em class="r">成山</em>。<em class="r">成山</em>斗入海，最居<em class="r">齐</em>东北隅，以迎日出云。八曰<em class="r">四时主</em>，祠<em class="r">琅邪</em>。<em class="r">琅邪</em>在<em class="r">齐</em>东方，盖岁之所始。皆各用一牢具祠，而巫祝所损益，珪币杂异焉。</p>
<p>自<em class="r">齐威</em>、<em class="r">宣</em>之时，<em class="r">驺子</em>之徒论著终始五德之运，及<em class="r">秦</em>帝而<em class="r">齐</em>人奏之，故<em class="r">始皇</em>采用之。而<em class="r">宋毋忌</em>、<em class="r">正伯侨</em>、<em class="r">充尚</em>、<em class="r">羡门高</em>最后皆<em class="r">燕</em>人，为方仙道，形解销化，依于鬼神之事。<em class="r">驺衍</em>以阴阳主运显于诸侯，而<em class="r">燕齐</em>海上之方士传其术不能通，然则怪迂阿谀苟合之徒自此兴，不可胜数也。</p>
<p>自<em class="r">威</em>、<em class="r">宣</em>、<em class="r">燕昭</em>使人入海求<em class="r">蓬莱</em>、<em class="r">方丈</em>、<em class="r">瀛州</em>。此三神山者，其傅在<em class="r">勃海</em>中，去人不远；患且至，则船风引而去。盖尝有至者，诸仙人及不死之药皆在焉。其物禽兽尽白，而黄金银为宫阙。未至，望之如云；及到，三神山反居水下。临之，风辄引去，终莫能至云。世主莫不甘心焉。及至<em class="r">秦始皇</em>并天下，至海上，则方士言之不可胜数。<em class="r">始皇</em>自以为至海上而恐不及矣，使人乃赍童男女入海求之。船交海中，皆以风为解，曰未能至，望见之焉。其明年，<em class="r">始皇</em>复游海上，至<em class="r">琅邪</em>，过<em class="r">恒山</em>，从<em class="r">上党归</em>。后三年，游<em class="r">碣石</em>，考入海方士，从<em class="r">上郡</em>归。后五年，<em class="r">始皇</em>南至<em class="r">湘山</em>，遂登<em class="r">会稽</em>，并海上，冀遇海中三神山之奇药。不得，还至<em class="r">沙丘</em>崩。</p>
<p><em class="r">二世</em>元年，东巡<em class="r">碣石</em>，并海南，历<em class="r">泰山</em>，至<em class="r">会稽</em>，皆礼祠之，而刻勒<em class="r">始皇</em>所立石书旁，以章<em class="r">始皇</em>之功德。其秋，诸侯畔<em class="r">秦</em>。三年而<em class="r">二世</em>弑死。</p>
<p><em class="r">始皇</em>封禅之后十二岁，<em class="r">秦</em>亡。诸儒生疾<em class="r">秦</em>焚《诗书》，诛僇文学，百姓怨其法，天下畔之，皆讹曰：“<em class="r">始皇</em>上<em class="r">泰山</em>，为暴风雨所击，不得封禅。”此岂所谓无其德而用事者邪？</p>
<p>昔<em class="r">三代</em>之居皆在<em class="r">河洛</em>之间，故<em class="r">嵩高</em>为<em class="r">中岳</em>，而四岳各如其方，<em class="r">四渎</em>咸在<em class="r">山东</em>。至<em class="r">秦</em>称帝，都<em class="r">咸阳</em>，则<em class="r">五岳</em>、<em class="r">四渎</em>皆并在东方。自<em class="r">五帝</em>以至<em class="r">秦</em>，轶兴轶衰，名山大川或在诸侯，或在天子，其礼损益世殊，不可胜记。及<em class="r">秦</em>并天下，令祠官所常奉天地名山大川鬼神可得而序也。</p>
<p>于是自<em class="r">淆</em>以东，名山五，大川祠二。曰<em class="r">太室</em>。<em class="r">太室</em>，<em class="r">嵩高</em>也。<em class="r">恒山</em>，<em class="r">泰山</em>，<em class="r">会稽</em>，<em class="r">湘山</em>。水曰<em class="r">济</em>，曰<em class="r">淮</em>。春以脯酒为岁祠，因泮冻，秋涸冻，冬塞祷祠。其牲用牛犊各一，牢具珪币各异。</p>
<p>自华以西，名山七，名川四。曰<em class="r">华山</em>，<em class="r">薄山</em>。<em class="r">薄山</em>者，<em class="r">衰山</em>也。<em class="r">岳山</em>，<em class="r">岐山</em>，<em class="r">吴岳</em>，<em class="r">鸿冢</em>，<em class="r">渎山</em>。<em class="r">渎山</em>，<em class="r">蜀</em>之<em class="r">汶山</em>。水曰<em class="r">河</em>，祠<em class="r">临晋</em>；<em class="r">沔</em>，祠<em class="r">汉中</em>；<em class="r">湫渊</em>，祠<em class="r">朝</em>&lt;imgalt="char"class="kindle-cn-inline-character"src="Image00043.jpg"/&gt;；<em class="r">江水</em>，祠<em class="r">蜀</em>。亦春秋泮涸祷塞，如东方名山川；而牲牛犊牢具珪币各异。而四大冢<em class="r">鸿</em>、<em class="r">岐</em>、<em class="r">吴</em>、<em class="r">岳</em>，皆有尝禾。</p>
<p><em class="r">陈宝</em>节来祠。其<em class="r">河</em>加有尝醪。此皆在<em class="r">雍州</em>之域，近天子之都，故加车一乘，骝驹四。</p>
<p><em class="r">霸</em>、<em class="r">产</em>、<em class="r">长水</em>、<em class="r">沣</em>、<em class="r">涝</em>、<em class="r">泾</em>、<em class="r">渭</em>皆非大川，以近<em class="r">咸阳</em>，尽得比山川祠，而无诸加。</p>
<p><em class="r">汧</em>、<em class="r">洛</em>二渊，<em class="r">鸣泽</em>、<em class="r">蒲山</em>、<em class="r">岳崤山</em>之属，为小山川，亦皆岁祷塞泮涸祠，礼不必同。</p>
<p>而<em class="r">雍</em>有日、月、<em class="r">参</em>、<em class="r">辰</em>、<em class="r">南北斗</em>、<em class="r">荧惑</em>、<em class="r">太白</em>、<em class="r">岁星</em>、<em class="r">填星</em>、<em class="r">辰星</em>、<em class="r">二十八宿</em>、<em class="r">风伯</em>、<em class="r">雨师</em>、<em class="r">四海</em>、<em class="r">九臣</em>、<em class="r">十四臣</em>、<em class="r">诸布</em>、<em class="r">诸严</em>、<em class="r">诸逑</em>之属，百有馀庙。<em class="r">西</em>亦有数十祠。于<em class="r">湖</em>有<em class="r">周天子祠</em>。于<em class="r">下邽</em>有<em class="r">天神</em>。<em class="r">沣</em>、<em class="r">滈</em>有<em class="r">昭明</em>、<em class="r">天子辟池</em>。于<em class="r">杜</em>、<em class="r">亳</em>有三<em class="r">社主</em>之祠、<em class="r">寿星祠</em>；而<em class="r">雍</em>菅庙亦有<em class="r">杜主</em>。<em class="r">杜主</em>，故<em class="r">周</em>之右将军，其在<em class="r">秦中</em>，最小鬼之神者。各以岁时奉祠。</p>
<p>唯<em class="r">雍</em>四畤上帝为尊，其光景动人民唯<em class="r">陈宝</em>。故<em class="r">雍</em>四畤，春以为岁祷，因泮冻，秋涸冻，冬塞祠，五月尝驹，及四仲之月月祠，若<em class="r">陈宝</em>节来一祠。春夏用驿，秋冬用骝。畤驹四匹，木禺龙栾车一驷，木禺车马一驷，各如其帝色。黄犊羔各四，珪币各有数，皆生瘗埋，无俎豆之具。三年一郊。<em class="r">秦</em>以冬十月为岁首，故常以十月上宿郊见，通权火，拜于<em class="r">咸阳</em>之旁，而衣上白，其用如经祠云。<em class="r">西畤</em>、<em class="r">畦畤</em>，祠如其故，上不亲往。</p>
<p>诸此祠皆太祝常主，以岁时奉祠之。至如他名山川诸鬼及八神之属，上过则祠，去则已。郡县远方神祠者，民各自奉祠，不领于天子之祝官。祝官有秘祝，即有灾祥，辄祝祠移过于下。</p>
<p><em class="r">汉</em>兴，<em class="r">高祖</em>之微时，尝杀大蛇。有物曰：“蛇，<em class="r">白帝</em>子也，而杀者<em class="r">赤帝</em>子。”<em class="r">高祖</em>初起，祷<em class="r">丰枌榆社</em>。徇<em class="r">沛</em>，为<em class="r">沛公</em>，则祠<em class="r">蚩尤</em>，衅鼓旗。遂以十月至<em class="r">灞上</em>，与诸侯平<em class="r">咸阳</em>，立为<em class="r">汉王</em>。因以十月为年首，而色上赤。</p>
<p>二年，东击<em class="r">项籍</em>而还入关，问：“故<em class="r">秦</em>时上帝祠何帝也？”对曰：“四帝，有<em class="r">白</em>、<em class="r">青</em>、<em class="r">黄</em>、<em class="r">赤帝</em>之祠。”<em class="r">高祖</em>曰：“吾闻天有五帝，而有四，何也？”莫知其说。于是<em class="r">高祖</em>曰：“吾知之矣，乃待我而具五也。”乃立<em class="r">黑帝</em>祠，命曰<em class="r">北畤</em>。有司进祠，上不亲往。悉召故<em class="r">秦</em>祝官，复置太祝、太宰，如其故仪礼。因令县为公社。下诏曰：“吾甚重祠而敬祭。今上帝之祭及山川诸神当祠者，各以其时礼祠之如故。”</p>
<p>后四岁，天下已定，诏御史，令<em class="r">丰</em>谨治<em class="r">枌榆社</em>，常以四时春以羊彘祠之。令祝官立<em class="r">蚩尤</em>之祠于<em class="r">长安</em>。<em class="r">长安</em>置祠祝官、女巫。其<em class="r">梁</em>巫，祠天、地、<em class="r">天社</em>、<em class="r">天水</em>、<em class="r">房中</em>、<em class="r">堂上</em>之属；<em class="r">晋</em>巫，祠<em class="r">五帝</em>、<em class="r">东君</em>、<em class="r">云中君</em>、<em class="r">司命</em>、<em class="r">巫社</em>、<em class="r">巫祠</em>、<em class="r">族人</em>、<em class="r">先炊</em>之属；<em class="r">秦</em>巫，祠<em class="r">社主</em>、<em class="r">巫保</em>、<em class="r">族累</em>之属；<em class="r">荆</em>巫，祠<em class="r">堂下</em>、<em class="r">巫先</em>、<em class="r">司命</em>、<em class="r">施糜</em>之属；<em class="r">九天</em>巫，祠<em class="r">九天</em>：皆以岁时祠宫中。其<em class="r">河</em>巫祠<em class="r">河</em>于<em class="r">临晋</em>，而<em class="r">南山</em>巫祠<em class="r">南山秦中</em>。<em class="r">秦中</em>者，<em class="r">二世皇帝</em>。各有时日。</p>
<p>其后二岁，或曰<em class="r">周</em>兴而邑<em class="r">邰</em>，立<em class="r">后稷</em>之祠，至今血食天下。于是<em class="r">高祖</em>制诏御史：“其令郡国县立<em class="r">灵星祠</em>，常以岁时祠以牛。”</p>
<p><em class="r">高祖</em>十年春，有司请令县常以春二月及腊祠社稷以羊豕，民里社各自财以祠。制曰：“可。”</p>
<p>其后十八年，<em class="r">孝文帝</em>即位。即位十三年，下诏曰：“令秘祝移过于下，朕甚不取。自今除之。”</p>
<p>始名山大川在诸侯，诸侯祝各自奉祠，天子官不领。及<em class="r">齐</em>、<em class="r">淮南</em>国废，令太祝尽以岁时致礼如故。</p>
<p>是岁，制曰：“朕即位十三年于今，赖宗庙之灵，社稷之福，方内艾安，民人靡疾。间者比年登，朕之不德，何以飨此？皆上帝诸神之赐也。盖闻古者飨其德必报其功，欲有增诸神祠。有司议增<em class="r">雍</em>五畤路车各一乘，驾被具；<em class="r">西畤畦畤</em>禺车各一乘，禺马四匹，驾被具；其<em class="r">河</em>、<em class="r">湫</em>、<em class="r">汉水</em>加玉各二；及诸祠，各增广坛场，珪币俎豆以差加之。而祝釐者归福于朕，百姓不与焉。自今祝致敬，毋有所祈。”</p>
<p>鲁人<em class="r">公孙臣</em>上书曰：“始<em class="r">秦</em>得水德，今<em class="r">汉</em>受之，推终始传，则<em class="r">汉</em>当土德，土德之应黄龙见。宜改正朔，易服色，色上黄。”是时丞相<em class="r">张苍</em>好律历，以为<em class="r">汉</em>乃水德之始，故<em class="r">河</em>决<em class="r">金堤</em>，其符也。年始冬十月，色外黑内赤，与德相应。如<em class="r">公孙臣</em>言，非也。罢之。后三岁，黄龙见<em class="r">成纪</em>。<em class="r">文帝</em>乃召<em class="r">公孙臣</em>，拜为博士，与诸生草改历服色事。其夏，下诏曰：“异物之神见于<em class="r">成纪</em>，无害于民，岁以有年。朕祈郊上帝诸神，礼官议，无讳以劳朕。”有司皆曰“古者天子夏亲郊，祀上帝于郊，故曰郊”。于是夏四月，<em class="r">文帝</em>始郊见<em class="r">雍</em>五畤祠，衣皆上赤。</p>
<p>其明年，<em class="r">赵</em>人<em class="r">新垣平</em>以望气见上，言“<em class="r">长安</em>东北有神气，成五采，若人冠统焉。或曰东北神明之舍，西方神明之墓也。天瑞下，宜立祠上帝，以合符应”。于是作<em class="r">渭阳五帝庙</em>，同宇，帝一殿，面各五门，各如其帝色。祠所用及仪亦如<em class="r">雍</em>五畤。</p>
<p>夏四月，<em class="r">文帝</em>亲拜<em class="r">霸渭</em>之会，以郊见<em class="r">渭阳</em>五帝。<em class="r">五帝庙</em>南临<em class="r">渭</em>，北穿<em class="r">蒲池</em>沟水，权火举而祠，若光辉然属天焉。于是贵<em class="r">平</em>上大夫，赐累千金。而使博士诸生刺《六经》中作《王制》，谋议巡狩封禅事。</p>
<p><em class="r">文帝</em>出<em class="r">长门</em>，若见五人于道北，遂因其直北立<em class="r">五帝坛</em>，祠以五牢具。</p>
<p>其明年，<em class="r">新垣平</em>使人持玉杯，上书阙下献之。<em class="r">平</em>言上曰：“阙下有宝玉气来者。”已视之，果有献玉杯者，刻曰“人主延寿”。<em class="r">平</em>又言“臣候日再中”。居顷之，日却复中。于是始更以十七年为元年，令天下大酺。</p>
<p><em class="r">平</em>言曰：“<em class="r">周</em>鼎亡在<em class="r">泗水</em>中，今<em class="r">河</em>溢通<em class="r">泗</em>，臣望东北<em class="r">汾阴</em>直有金宝气，意<em class="r">周</em>鼎其出乎？兆见不迎则不至。”于是上使使治庙<em class="r">汾阴</em>南，临<em class="r">河</em>，欲祠出<em class="r">周</em>鼎。</p>
<p>人有上书告<em class="r">新垣平</em>所言气神事皆诈也。下<em class="r">平</em>吏治，诛夷<em class="r">新垣平</em>。自是之后，<em class="r">文帝</em>怠于改正朔服色神明之事，而<em class="r">渭阳</em>、<em class="r">长门五帝</em>使祠官领，以时致礼，不往焉。</p>
<p>明年，<em class="r">匈奴</em>数入边，兴兵守御，后岁少不登。</p>
<p>数年而<em class="r">孝景</em>即位。十六年，祠官各以岁时祠如故，无有所兴，至今天子。</p>
<p>今天子初即位，尤敬鬼神之祀。</p>
<p>元年，<em class="r">汉</em>兴已六十馀岁矣，天下艾安，搢绅之属皆望天子封禅改正度也，而上乡儒术，招贤良，<em class="r">赵绾</em>、<em class="r">王臧</em>等以文学为公卿，欲议古立明堂城南，以朝诸侯。草巡狩封禅改历服色事未就。会<em class="r">窦太后</em>治<em class="r">黄老言</em>，不好儒术，使人微伺得<em class="r">赵绾</em>等奸利事，召案<em class="r">绾</em>、<em class="r">臧</em>，<em class="r">绾</em>、<em class="r">臧</em>自杀，诸所兴为皆废。</p>
<p>后六年，<em class="r">窦太后</em>崩。其明年，征文学之士<em class="r">公孙弘</em>等。</p>
<p>明年，今上初至<em class="r">雍</em>，郊见五畤。后常三岁一郊。是时上求神君，舍之<em class="r">上林</em>中<em class="r">蹄氏观</em>。神君者，<em class="r">长陵</em>女子，以子死，见神于先后<em class="r">宛若</em>。<em class="r">宛若</em>祠之其室，民多往祠。<em class="r">平原君</em>往祠，其后子孙以尊显。及今上即位，则厚礼置祠之内中。闻其言，不见其人云。</p>
<p>是时<em class="r">李少君</em>亦以祠灶、谷道、却老方见上，上尊之。<em class="r">少君</em>者，故<em class="r">深泽侯</em>舍人，主方。匿其年及其生长，常自谓七十，能使物，却老。其游以方遍诸侯。无妻子。人闻其能使物及不死，更馈遗之，常馀金钱衣食。人皆以为不治生业而饶给，又不知其何所人，愈信，争事之。<em class="r">少君</em>资好方，善为巧发奇中。尝从<em class="r">武安侯</em>饮，坐中有九十馀老人，<em class="r">少君</em>乃言与其大父游射处，老人为儿时从其大父，识其处，一坐尽惊。<em class="r">少君</em>见上，上有故铜器，问<em class="r">少君</em>。<em class="r">少君</em>曰：“此器<em class="r">齐桓公</em>十年陈于<em class="r">柏寝</em>。”已而案其刻，果<em class="r">齐桓公</em>器。一宫尽骇，以为<em class="r">少君</em>神，数百岁人也。</p>
<p><em class="r">少君</em>言上曰：“祠灶则致物，致物而丹沙可化为黄金，黄金成以为饮食器则益寿，益寿而海中<em class="r">蓬莱</em>仙者乃可见，见之以封禅则不死，<em class="r">黄帝</em>是也。臣尝游海上，见<em class="r">安期生</em>，<em class="r">安期生</em>食巨枣，大如瓜。<em class="r">安期生</em>仙者，通<em class="r">蓬莱</em>中，合则见人，不合则隐。”于是天子始亲祠灶，遣方士入海求<em class="r">蓬莱安期生</em>之属，而事化丹沙诸药齐为黄金矣。</p>
<p>居久之，<em class="r">李少君</em>病死。天子以为化去不死，而使<em class="r">黄锤</em>史<em class="r">宽舒</em>受其方。求<em class="r">蓬莱安期生</em>莫能得，而海上<em class="r">燕齐</em>怪迂之方士多更来言神事矣。</p>
<p><em class="r">亳</em>人<em class="r">谬忌</em>奏祠<em class="r">太一</em>方，曰：“天神贵者<em class="r">太一</em>，<em class="r">太一</em>佐曰<em class="r">五帝</em>。古者天子以春秋祭<em class="r">太一</em>东南郊，用太牢，七日，为坛开八通之鬼道。”于是天子令太祝立其祠<em class="r">长安</em>东南郊，常奉祠如<em class="r">忌</em>方。其后人有上书，言“古者天子三年壹用太牢祠神三一：<em class="r">天一</em>、<em class="r">地一</em>、<em class="r">太一</em>”。天子许之，令太祝领祠之于<em class="r">忌太一坛</em>上，如其方。后人复有上书，言“古者天子常以春解祠，祠<em class="r">黄帝</em>用一枭破镜；<em class="r">冥羊</em>用羊祠；<em class="r">马行</em>用一青牡马；<em class="r">太一</em>、<em class="r">泽山君地长</em>用牛；<em class="r">武夷君</em>用干鱼；<em class="r">阴阳使者</em>以一牛”。令祠官领之如其方，而祠于<em class="r">忌太一坛</em>旁。</p>
<p>其后，天子苑有白鹿，以其皮为币，以发瑞应，造白金焉。</p>
<p>其明年，郊<em class="r">雍</em>，获一角兽，若麃然。有司曰；“陛下肃祗郊祀，上帝报享，锡一角兽，盖麟云。”于是以荐五畤，畤加一牛以燎。锡诸侯白金，风符应合于天也。</p>
<p>于是<em class="r">济北王</em>以为天子且封禅，乃上书献<em class="r">太山</em>及其旁邑，天子以他县偿之。<em class="r">常山王</em>有罪，迁，天子封其弟于<em class="r">真定</em>，以续先王祀，而以<em class="r">常山</em>为郡，然后<em class="r">五岳</em>皆在天子之郡。</p>
<p>其明年，<em class="r">齐</em>人<em class="r">少翁</em>以鬼神方见上。上有所幸<em class="r">王夫人</em>，夫人卒，<em class="r">少翁</em>以方盖夜致<em class="r">王夫人</em>及灶鬼之貌云，天子自帷中望见焉。于是乃拜<em class="r">少翁</em>为文成将军，赏赐甚多，以客礼礼之。文成言曰：“上即欲与神通，宫室被服非象神，神物不至。”乃作画云气车，及各以胜日驾车辟恶鬼。又作<em class="r">甘泉宫</em>，中为台室，画<em class="r">天</em>、<em class="r">地</em>、<em class="r">太一</em>诸鬼神，而置祭具以致天神。居岁馀，其方益衰，神不至。乃为帛书以饭牛，详不知，言曰此牛腹中有奇。杀视得书，书言甚怪。天子识其手书，问其人，果是伪书，于是诛文成将军，隐之。</p>
<p>其后则又作<em class="r">柏梁</em>、铜柱、承露仙人掌之属矣。</p>
<p>文成死明年，天子病<em class="r">鼎湖</em>甚，巫医无所不致，不愈。<em class="r">游水发根</em>言<em class="r">上郡</em>有巫，病而鬼神下之。上召置祠之<em class="r">甘泉</em>。及病，使人问神君。神君言曰：“天子无忧病。病少愈，强与我会<em class="r">甘泉</em>。”于是病愈，遂起，幸<em class="r">甘泉</em>，病良已。大赦，置<em class="r">寿宫</em>神君。<em class="r">寿宫</em>神君最贵者<em class="r">太一</em>，其佐曰<em class="r">大禁</em>、<em class="r">司命</em>之属，皆从之。非可得见，闻其言，言与人音等。时去时来，来则风肃然。居室帷中。时昼言，然常以夜。天子祓，然后入。因巫为主人，关饮食。所以言，行下。又置<em class="r">寿宫</em>、<em class="r">北宫</em>，张羽旗，设供具，以礼神君。神君所言，上使人受书其言，命之曰“画法”。其所语，世俗之所知也，无绝殊者，而天子心独喜。其事秘，世莫知也。</p>
<p>其后三年，有司言元宜以天瑞命，不宜以一二数。一元曰“建”，二元以长星曰“光”，三元以郊得一角兽曰“狩”云。</p>
<p>其明年冬，天子郊<em class="r">雍</em>，议曰：“今上帝朕亲郊，而<em class="r">后土</em>无祀，则礼不答也。”有司与<em class="r">太史公</em>、祠官<em class="r">宽舒</em>议：“天地牲角茧栗。今陛下亲祠<em class="r">后土</em>，<em class="r">后土</em>宜于泽中圜丘为五坛，坛一黄犊太牢具，已祠尽瘗，而从祠衣上黄。”于是天子遂东，始立<em class="r">后土祠汾阴</em>雎丘，如<em class="r">宽舒</em>等议。上亲望拜，如上帝礼。礼毕，天子遂至<em class="r">荥阳</em>而还。过<em class="r">雒阳</em>，下诏曰：“<em class="r">三代</em>邈绝，远矣难存。其以三十里地封<em class="r">周</em>后为<em class="r">周子南君</em>，以奉其先祀焉。”是岁，天子始巡郡县，侵寻于<em class="r">泰山</em>矣。</p>
<p>其春，<em class="r">乐成侯</em>上书言<em class="r">栾大</em>。<em class="r">栾大</em>，<em class="r">胶东</em>宫人，故尝与文成将军同师，已而为<em class="r">胶东王</em>尚方。而<em class="r">乐成侯</em>姊为<em class="r">康王</em>后，无子。<em class="r">康王</em>死，他姬子立为王。而<em class="r">康后</em>有淫行，与王不相中，相危以法。<em class="r">康后</em>闻文成已死，而欲自媚于上，乃遣<em class="r">栾大</em>因<em class="r">乐成侯</em>求见言方。天子既诛文成，后悔其蚤死，惜其方不尽，及见<em class="r">栾大</em>，大说。<em class="r">大</em>为人长美，言多方略，而敢为大言，处之不疑。大言曰：“臣常往来海中，见<em class="r">安期</em>、<em class="r">羡门</em>之属。顾以臣为贱，不信臣。又以为<em class="r">康王</em>诸侯耳，不足与方。臣数言<em class="r">康王</em>，<em class="r">康王</em>又不用臣。臣之师曰：‘黄金可成，而<em class="r">河</em>决可塞，不死之药可得，仙人可致也。’然臣恐效文成，则方士皆奄口，恶敢言方哉！”上曰：“文成食马肝死耳。子诚能修其方，我何爱乎！”<em class="r">大</em>曰：“臣师非有求人，人者求之。陛下必欲致之，则贵其使者，令有亲属，以客礼待之，勿卑，使各佩其信印，乃可使通言于神人。神人尚肯邪不邪。致尊其使，然后可致也。”于是上使验小方，斗棋，棋自相触击。</p>
<p>是时上方忧<em class="r">河</em>决，而黄金不就，乃拜<em class="r">大</em>为五利将军。居月馀，得四印，佩天士将军、地士将军、大通将军印。制诏御史：“昔<em class="r">禹</em>疏<em class="r">九江</em>，决<em class="r">四渎</em>。间者<em class="r">河</em>溢皋陆，堤繇不息。朕临天下二十有八年，天若遗朕士而<em class="r">大</em>通焉。《乾》称‘蜚龙’，‘鸿渐于般’，朕意庶几与焉。其以二千户封地士将军<em class="r">大</em>为<em class="r">乐通侯</em>。”赐列侯甲第，僮千人。乘舆斥车马帷幄器物以充其家。又以<em class="r">卫长公主</em>妻之，赍金万斤，更命其邑曰<em class="r">当利公主</em>。天子亲如五利之第。使者存问供给，相属于道。自大主将相以下，皆置酒其家，献遗之。于是天子又刻玉印曰“天道将军”，使使衣羽衣，夜立白茅上，五利将军亦衣羽衣，夜立白茅上受印，以示不臣也。而佩“天道”者，且为天子道天神也。于是五利常夜祠其家，欲以下神。神未至而百鬼集矣，然颇能使之。其后装治行，东入海，求其师云。<em class="r">大</em>见数月，佩六印，贵震天下，而海上<em class="r">燕齐</em>之间，莫不扼捥而自言有禁方，能神仙矣。</p>
<p>其夏六月中，<em class="r">汾阴</em>巫<em class="r">锦</em>为民祠<em class="r">魏脽后土</em>营旁，见地如钩状，掊视得鼎。鼎大异于众鼎，文镂无款识，怪之，言吏。吏告<em class="r">河东</em>太守<em class="r">胜</em>，<em class="r">胜</em>以闻。天子使使验问巫得鼎无奸诈，乃以礼祠，迎鼎至<em class="r">甘泉</em>，从行，上荐之。至<em class="r">中山</em>，曣&lt;imgalt="char"class="kindle-cn-inline-character"src="Image00044.jpg"/&gt;，有黄云盖焉。有麃过，上自射之，因以祭云。至<em class="r">长安</em>，公卿大夫皆议请尊宝鼎。天子曰：“间者<em class="r">河</em>溢，岁数不登，故巡祭<em class="r">后土</em>，祈为百姓育谷。今岁丰庑未报，鼎曷为出哉？”有句皆曰：“闻昔<em class="r">泰帝</em>兴神鼎一，一者壹统，天地万物所系终也。<em class="r">黄帝</em>作宝鼎三，象天地人。<em class="r">禹</em>收九牧之金，铸九鼎。皆尝亨&lt;imgalt="char"class="kindle-cn-inline-character"src="Image00045.jpg"/&gt;上帝鬼神。遭圣则兴，鼎迁于<em class="r">夏商</em>。<em class="r">周</em>德衰，<em class="r">宋</em>之社亡，鼎乃沦没，伏而不见。《颂》云‘自堂徂基，自羊徂牛；鼐鼎及鼒，不吴不骜，胡考之休’。今鼎至<em class="r">甘泉</em>，光润龙变，承休无疆。合兹<em class="r">中山</em>，有黄白云降盖，若兽为符，路弓乘矢，集获坛下，报祠大享。唯受命而帝者心知其意而合德焉。鼎宜见于祖祢，藏于帝廷，以合明应。”制曰：“可。”</p>
<p>入海求<em class="r">蓬莱</em>者，言<em class="r">蓬莱</em>不远，而不能至者，殆不见其气。上乃遣望气佐候其气云。</p>
<p>其秋，上幸<em class="r">雍</em>，且郊。或曰“<em class="r">五帝</em>，<em class="r">太一</em>之佐也，宜立<em class="r">太一</em>而上亲郊之”。上疑未定。<em class="r">齐</em>人<em class="r">公孙卿</em>曰：“今年得宝鼎，其冬辛巳朔旦冬至，与<em class="r">黄帝</em>时等。”<em class="r">卿</em>有札书曰：“<em class="r">黄帝</em>得宝鼎<em class="r">宛朐</em>，问于<em class="r">鬼臾区</em>。<em class="r">鬼臾区</em>对曰：‘帝得宝鼎神策，是岁己酉朔旦冬至，得天之纪，终而复始。’于是<em class="r">黄帝</em>迎日推策，后率二十岁复朔旦冬至，凡二十推，三百八十年，<em class="r">黄帝</em>仙登于天。”<em class="r">卿</em>因<em class="r">所忠</em>欲奏之。<em class="r">所忠</em>视其书不经，疑其妄书，谢曰：“宝鼎事已决矣，尚何以为！”<em class="r">卿</em>因嬖人奏之。上大说，乃召问<em class="r">卿</em>。对曰：“受此书<em class="r">申公</em>，<em class="r">申公</em>已死。”上曰：“<em class="r">申公</em>何人也？”<em class="r">卿</em>曰：“<em class="r">申公</em>，<em class="r">齐</em>人。与<em class="r">安期生</em>通，受<em class="r">黄帝</em>言，无书，独有此鼎书。曰‘<em class="r">汉</em>兴复当<em class="r">黄帝</em>之时’。曰‘<em class="r">汉</em>之圣者在<em class="r">高祖</em>之孙且曾孙也。宝鼎出而与神通，封禅。封禅七十二王，唯<em class="r">黄帝</em>得上<em class="r">泰山</em>封’。<em class="r">申公</em>曰：‘<em class="r">汉</em>主亦当上封，上封则能仙登天矣。<em class="r">黄帝</em>时万诸侯，而神灵之封居七千。天下名山八，而三在蛮夷，五在中国。中国<em class="r">华山</em>、<em class="r">首山</em>、<em class="r">太室</em>、<em class="r">泰山</em>、<em class="r">东莱</em>，此五山<em class="r">黄帝</em>之所常游，与神会。<em class="r">黄帝</em>且战且学仙。患百姓非其道者，乃断斩非鬼神者。百馀岁然后得与神通。<em class="r">黄帝</em>郊<em class="r">雍</em>上帝，宿三月。<em class="r">鬼臾区</em>号<em class="r">大鸿</em>，死葬<em class="r">雍</em>，故<em class="r">鸿冢</em>是也。其后<em class="r">黄帝</em>接万灵<em class="r">明廷</em>。<em class="r">明廷</em>者，<em class="r">甘泉</em>也。所谓<em class="r">寒门</em>者，<em class="r">谷口</em>也。<em class="r">黄帝</em>采<em class="r">首山</em>铜，铸鼎于<em class="r">荆山</em>下。鼎既成，有龙垂胡髯下迎<em class="r">黄帝</em>。<em class="r">黄帝</em>上骑，群臣后宫从上者七十馀人，龙乃上去。馀小臣不得上，乃悉持龙髯，龙髯拔，堕，堕<em class="r">黄帝</em>之弓。百姓仰望<em class="r">黄帝</em>既上天，乃抱其弓与胡髯号，故后世因名其处曰<em class="r">鼎湖</em>，其弓曰乌号。’”于是天子曰：“嗟乎！吾诚得如黄帝，吾视去妻子如脱&lt;imgalt="char"class="kindle-cn-inline-character"src="Image00046.jpg"/&gt;耳。”乃拜<em class="r">卿</em>为郎，东使候神于<em class="r">太室</em>。</p>
<p>上遂郊<em class="r">雍</em>，至<em class="r">陇西</em>，西登<em class="r">崆峒</em>，幸<em class="r">甘泉</em>。令祠官<em class="r">宽舒</em>等具<em class="r">太一</em>祠坛，祠坛放<em class="r">薄忌太一坛</em>，坛三垓。<em class="r">五帝坛</em>环居其下，各如其方，<em class="r">黄帝</em>西南，除八通鬼道。<em class="r">太一</em>，其所用如<em class="r">雍</em>一峙物，而加醴枣脯之属，杀一狸牛以为俎豆牢具。而<em class="r">五帝</em>独有俎豆醴进。其下四方地，为醊食群神从者及<em class="r">北斗</em>云。已祠，胙馀皆燎之。其牛色白，鹿居其中，彘在鹿中，水而洎之。祭日以牛，祭月以羊彘特。<em class="r">太一</em>祝宰则衣紫及绣。<em class="r">五帝</em>各如其色，日赤，月白。</p>
<p>十一月辛巳朔旦冬至，昧爽，天子始郊拜<em class="r">太一</em>。朝朝日，夕夕月，则揖；而见<em class="r">太一</em>如<em class="r">雍</em>郊礼。其赞飨曰：“天始以宝鼎神策授皇帝，朔而又朔，终而复始，皇帝敬拜见焉。”而衣上黄。其祠列火满坛，坛旁亨炊具。有司云“祠上有光焉”。公卿言“皇帝始郊见<em class="r">太一云阳</em>，有司奉瑄玉嘉牲荐飨。是夜有美光，及昼，黄气上属天”。<em class="r">太史公</em>、祠官<em class="r">宽舒</em>等曰：“神灵之休，祐福兆祥，宜因此地光域立<em class="r">太畤坛</em>以明应。令太祝领，秋及腊间祠。三岁天子一郊见。”</p>
<p>其秋，为伐<em class="r">南越</em>，告祷<em class="r">太一</em>。以牡荆画幡日月<em class="r">北斗</em>登龙，以象<em class="r">太一</em>三星，为<em class="r">太一</em>锋，命曰“灵旗”。为兵祷，则太史奉以指所伐国。而五利将军使不敢入海，之<em class="r">泰山</em>祠。上使人随验，实毋所见。五利妄言见其师，其方尽，多不雠。上乃诛五利。</p>
<p>其冬，<em class="r">公孙卿</em>候神<em class="r">河南</em>，言见仙人迹<em class="r">缑氏城</em>上，有物如雉，往来城上。天子亲幸<em class="r">缑氏城</em>视迹。问<em class="r">卿</em>：“得毋效文成、五利乎？”<em class="r">卿</em>曰：“仙者非有求人主，人主者求之。其道非少宽假，神不来。言神事，事如迂诞，积以岁乃可致也。”于是郡国各除道，缮治宫观名山神祠所，以望幸矣。</p>
<p>其春，既灭<em class="r">南越</em>，上有嬖臣<em class="r">李延年</em>以好音见。上善之，下公卿议，曰：“民间祠尚有鼓舞乐，今郊祀而无乐，岂称乎？”公卿曰：“古者祠天地皆有乐，而神祇可得而礼。”或曰：“<em class="r">太帝</em>使<em class="r">素女</em>鼓五十弦瑟，悲，帝禁不止，故破其瑟为二十五弦。”于是塞<em class="r">南越</em>，祷祠<em class="r">太一</em>、<em class="r">后土</em>，始用乐舞，益召歌儿，作二十五弦及空侯琴瑟自此起。</p>
<p>其来年冬，上议曰：“古者先振兵泽旅，然后封禅。”乃遂北巡<em class="r">朔方</em>，勒兵十馀万，还祭<em class="r">黄帝冢桥山</em>，释兵<em class="r">须如</em>。上曰：“吾闻<em class="r">黄帝</em>不死，今有冢，何也？”或对曰：“<em class="r">黄帝</em>已仙上天，群臣葬其衣冠。”既至<em class="r">甘泉</em>，为且用事<em class="r">泰山</em>，先类祠<em class="r">太一</em>。</p>
<p>自得宝鼎，上与公卿诸生议封禅。封禅用希旷绝，莫知其仪礼，而群儒采封禅《尚书》、《周官》、《王制》之望祀射牛事。<em class="r">齐</em>人<em class="r">丁公</em>年九十馀，曰：“封禅者，合不死之名也。<em class="r">秦皇帝</em>不得上封。陛下必欲上，稍上即无风雨，遂上封矣。”上于是乃令诸儒习射牛，草封禅仪。数年，至且行。天子既闻<em class="r">公孙卿</em>及方士之言，<em class="r">黄帝</em>以上封禅，皆致怪物与神通，欲放<em class="r">黄帝</em>以上接神仙人<em class="r">蓬莱</em>士，高世比德于<em class="r">九皇</em>，而颇采儒术以文之。群儒既已不能辨明封禅事，又牵拘于《诗书》古文而不能骋。上为封禅祠器示群儒，群儒或曰“不与古同”，<em class="r">徐偃</em>又曰“太常诸生行礼不如<em class="r">鲁</em>善”，<em class="r">周霸</em>属图封禅事，于是上绌<em class="r">偃</em>、<em class="r">霸</em>，而尽罢诸儒不用。</p>
<p>三月，遂东幸<em class="r">缑氏</em>，礼登<em class="r">中岳太室</em>。从官在山下闻若有言“万岁”云。问上，上不言；问下，下不言。于是以三百户封<em class="r">太室</em>奉祠，命曰<em class="r">崇高邑</em>。东上<em class="r">泰山</em>，<em class="r">泰山</em>之草木叶未生，乃令人上石立之<em class="r">泰山</em>巅。</p>
<p>上遂东巡海上，行礼祠八神。<em class="r">齐</em>人之上疏言神怪奇方者以万数，然无验者。乃益发船，令言海中神山者数千人求<em class="r">蓬莱</em>神人。<em class="r">公孙卿</em>持节常先行候名山，至<em class="r">东莱</em>，言夜见大人，长数丈，就之则不见，见其迹甚大，类禽兽云。群臣有言见一老父牵狗，言“吾欲见巨公”，已忽不见。上即见大迹，未信，及群臣有言老父，则大以为仙人也。宿留海上，予方士传车及间使求仙人以千数。</p>
<p>四月，还至<em class="r">奉高</em>。上念诸儒及方士言封禅人人殊，不经，难施行。天子至<em class="r">梁父</em>，礼祠<em class="r">地主</em>。乙卯，令侍中儒者皮弁荐绅，射牛行事。封<em class="r">泰山</em>下东方，如郊祠<em class="r">太一</em>之礼。封广丈二尺，高九尺，其下则有玉牒书，书秘。礼毕，天子独与侍中奉车<em class="r">子侯</em>上<em class="r">泰山</em>，亦有封。其事皆禁。明日，下阴道。丙辰，禅<em class="r">泰山</em>下址东北<em class="r">肃然山</em>，如祭<em class="r">后土</em>礼。天子皆亲拜见，衣上黄而尽用乐焉。<em class="r">江淮</em>间一茅三脊为神藉。五色土益杂封。纵远方奇兽蜚禽及白雉诸物，颇以加礼。兕牛犀象之属不用。皆至<em class="r">泰山</em>祭<em class="r">后土</em>。封禅祠；其夜若有光，昼有白云起封中。</p>
<p>天子从禅还，坐明堂，群臣更上寿。于是制诏御史：“朕以眇眇之身承至尊，兢兢焉惧不任。维德菲薄，不明于礼乐。修祠<em class="r">太一</em>，若有象景光，屑如有望，震于怪物，欲止不敢，遂登封<em class="r">太山</em>，至于<em class="r">梁父</em>，而后禅<em class="r">肃然</em>。自新，嘉与士大夫更始，赐民百户牛一酒十石，加年八十孤寡布帛二匹。复<em class="r">博</em>、<em class="r">奉高</em>、<em class="r">蛇丘</em>、<em class="r">历城</em>，无出今年租税。其大赦天下，如乙卯赦令。行所过毋有复作。事在二年前，皆勿听治。”又下诏曰：“古者天子五载一巡狩，用事<em class="r">泰山</em>，诸侯有朝宿地。其令诸侯各治邸<em class="r">泰山</em>下。”</p>
<p>天子既已封<em class="r">泰山</em>，无风雨灾，而方士更言<em class="r">蓬莱</em>诸神若将可得，于是上欣然庶几遇之，乃复东至海上望，冀遇<em class="r">蓬莱</em>焉。奉车<em class="r">子侯</em>暴病，一日死。上乃遂去，并海上，北至<em class="r">碣石</em>，巡自<em class="r">辽西</em>，历北边至<em class="r">九原</em>。五月，反至<em class="r">甘泉</em>。有司言宝鼎出为<em class="r">元鼎</em>，以今年为<em class="r">元封</em>元年。</p>
<p>其秋，有星茀于<em class="r">东井</em>。后十馀日，有星茀于<em class="r">三能</em>。望气<em class="r">王朔</em>言：“候独见<em class="r">填星</em>出如瓜，食顷复入焉。”有司皆曰：“陛下建<em class="r">汉家</em>封禅，天其报<em class="r">德星</em>云。”</p>
<p>其来年冬，郊<em class="r">雍五帝</em>。还，拜祝祠<em class="r">太一</em>。赞飨曰：“<em class="r">德星</em>昭衍，厥维休祥。<em class="r">寿星</em>仍出，渊耀光明。<em class="r">信星</em>昭见，皇帝敬拜太祝之享。”</p>
<p>其春，<em class="r">公孙卿</em>言见神人<em class="r">东莱山</em>，若云“欲见天子”。天子于是幸<em class="r">缑氏城</em>，拜<em class="r">卿</em>为中大夫。遂至<em class="r">东莱</em>，宿留之数日，无所见，见大人迹云。复遣方士求神怪采芝药以千数。是岁旱。于是天子既出无名，乃祷<em class="r">万里沙</em>，过祠<em class="r">泰山</em>。还至<em class="r">瓠子</em>，自临塞决<em class="r">河</em>，留二日，沉祠而去。使二卿将卒塞决<em class="r">河</em>，析二渠，复<em class="r">禹</em>之故迹焉。</p>
<p>是时既灭<em class="r">两越</em>，<em class="r">越</em>人<em class="r">勇之</em>乃言“<em class="r">越</em>人俗鬼，而其祠皆见鬼，数有效。昔<em class="r">东瓯王</em>敬鬼，寿百六十岁。后世怠慢，故衰耗”。乃令<em class="r">越</em>巫立<em class="r">越</em>祝祠，安台无坛，亦祠天神上帝百鬼，而以鸡卜。上信之，<em class="r">越</em>祠鸡卜始用。</p>
<p><em class="r">公孙卿</em>曰：“仙人可见，而上往常遽，以故不见。今陛下可为观，如<em class="r">缑城</em>，置脯枣，神人宜可致也。且仙人好楼居。”于是上令<em class="r">长安</em>则作<em class="r">蜚廉桂观</em>，<em class="r">甘泉</em>则作<em class="r">益延寿观</em>，使<em class="r">卿</em>持节设具而候神人。乃作<em class="r">通天茎台</em>，置祠具其下，将招来仙神人之属。于是<em class="r">甘泉</em>更置前殿，始广诸宫室。夏，有芝生殿房内中。天子为塞<em class="r">河</em>，兴<em class="r">通天台</em>，若见有光云，乃下诏：“<em class="r">甘泉</em>房中生芝九茎，赦天下，毋有复作。”</p>
<p>其明年，伐<em class="r">朝鲜</em>。夏，旱。<em class="r">公孙卿</em>曰：“<em class="r">黄帝</em>时封则天旱，乾封三年。”上乃下诏曰：“天旱，意乾封乎？其令天下尊祠<em class="r">灵星</em>焉。”</p>
<p>其明年，上郊<em class="r">雍</em>，通<em class="r">回中</em>道，巡之。春，至<em class="r">鸣泽</em>，从<em class="r">西河</em>归。</p>
<p>其明年冬，上巡<em class="r">南郡</em>，至<em class="r">江陵</em>而东。登礼<em class="r">灊</em>之<em class="r">天柱山</em>，号曰<em class="r">南岳</em>。浮<em class="r">江</em>，自<em class="r">寻阳</em>出<em class="r">枞阳</em>，过<em class="r">彭蠡</em>，礼其名山川。北至<em class="r">琅邪</em>，并海上。四月中，至<em class="r">奉高</em>修封焉。</p>
<p>初，天子封<em class="r">泰山</em>，<em class="r">泰山</em>东北址古时有明堂处，处险不敞。上欲治明堂<em class="r">奉高</em>旁，未晓其制度。<em class="r">济南</em>人<em class="r">公王带</em>上<em class="r">黄帝</em>时明堂图。明堂图中有一殿，四面无壁，以茅盖，通水，圜宫垣为复道，上有楼，从西南入，命曰<em class="r">昆仑</em>，天子从之入，以拜祠上帝焉。于是上令<em class="r">奉高</em>作明堂<em class="r">汶上</em>，如<em class="r">带</em>图。及五年修封，则祠<em class="r">太一</em>、<em class="r">五帝</em>于明堂上坐，令<em class="r">高皇帝祠</em>坐对之。祠<em class="r">后土</em>于下房，以二十太牢。天子从<em class="r">昆仑</em>道入，始拜明堂如郊礼。礼毕，燎堂下。而上又上<em class="r">泰山</em>，自有秘祠其巅。而<em class="r">泰山</em>下祠<em class="r">五帝</em>，各如其方，<em class="r">黄帝</em>并<em class="r">赤帝</em>，而有司侍祠焉。山上举火，下悉应之。</p>
<p>其后二岁，十一月甲子朔旦冬至，推历者以本统。天子亲至<em class="r">泰山</em>，以十一月甲子朔旦冬至日祠上帝明堂，毋修封禅。其赞飨曰：“天增授皇帝太元神策，周而复始。皇帝敬拜<em class="r">太一</em>。”东至海上，考入海及方士求神者，莫验，然益遣，冀遇之。</p>
<p>十一月乙酉，<em class="r">柏梁</em>灾。十二月甲午朔，上亲禅<em class="r">高里</em>，祠<em class="r">后土</em>。临<em class="r">勃海</em>，将以望祀<em class="r">蓬莱</em>之属，冀至殊廷焉。</p>
<p>上还，以<em class="r">柏梁</em>灾故，朝受计<em class="r">甘泉</em>。<em class="r">公孙卿</em>曰：“<em class="r">黄帝</em>就<em class="r">青灵台</em>，十二日烧，<em class="r">黄帝</em>乃治<em class="r">明廷</em>。<em class="r">明廷</em>，<em class="r">甘泉</em>也。”方士多言古帝王有都<em class="r">甘泉</em>者。其后天子又朝诸侯<em class="r">甘泉</em>，<em class="r">甘泉</em>作诸侯邸。<em class="r">勇之</em>乃曰：“<em class="r">越</em>俗有火灾，复起屋必以大，用胜服之。”于是作<em class="r">建章宫</em>，度为千门万户。前殿度高<em class="r">未央</em>。其东则<em class="r">凤阙</em>，高二十馀丈。其西则<em class="r">唐中</em>，数十里虎圈。其北治大池，<em class="r">渐台</em>高二十馀丈，命曰<em class="r">太液池</em>，中有<em class="r">蓬莱</em>、<em class="r">方丈</em>、<em class="r">瀛洲</em>、<em class="r">壶梁</em>，象海中神山龟鱼之属。其南有<em class="r">玉堂</em>、<em class="r">璧门</em>、大鸟之属。乃立<em class="r">神明台</em>、<em class="r">井幹楼</em>，度五十丈，辇道相属焉。</p>
<p>夏，<em class="r">汉</em>改历，以正月为岁首，而色上黄，官名更印章以五字，为<em class="r">太初</em>元年。是岁，西伐<em class="r">大宛</em>。蝗大起。<em class="r">丁夫人</em>、<em class="r">雒阳虞初</em>等以方祠诅<em class="r">匈奴</em>、<em class="r">大宛</em>焉。</p>
<p>其明年，有司上言雍五畤无牢熟具，芬芳不备。乃令祠官进畤犊牢具，色食所胜，而以木禺马代驹焉。独五月尝驹，行亲郊用驹。及诸名山川用驹者，悉以木禺马代。行过，乃用驹。他礼如故。</p>
<p>其明年，东巡海上，考神仙之属，未有验者。方士有言“<em class="r">黄帝</em>时为五城十二楼，以候神人于<em class="r">执期</em>，命曰<em class="r">迎</em>年”。上许作之如方，命曰<em class="r">明年</em>。上亲礼祠上帝焉。</p>
<p><em class="r">公王带</em>曰：“<em class="r">黄帝</em>时虽封<em class="r">泰山</em>，然<em class="r">风后</em>、<em class="r">封巨</em>、<em class="r">岐伯</em>令<em class="r">黄帝</em>封<em class="r">东泰山</em>，禅<em class="r">凡山</em>，合符，然后不死焉。”天子既令设祠具，至<em class="r">东泰山</em>，<em class="r">东泰山</em>卑小，不称其声，乃令祠官礼之，而不封禅焉。其后令<em class="r">带</em>奉祠候神物。夏，遂还<em class="r">泰山</em>，修五年之礼如前，而加以禅祠<em class="r">石闾</em>。<em class="r">石闾</em>者，在<em class="r">泰山</em>下址南方，方士多言此仙人之闾也，故上亲禅焉。</p>
<p>其后五年，复至<em class="r">泰山</em>修封。还过祭<em class="r">恒山</em>。</p>
<p>今天子所兴祠，<em class="r">太一</em>、<em class="r">后土</em>，三年亲郊祠，建<em class="r">汉家</em>封禅，五年一修封。<em class="r">薄忌太一</em>及<em class="r">三一</em>、<em class="r">冥羊</em>、<em class="r">马行</em>、<em class="r">赤星</em>，五，<em class="r">宽舒</em>之祠官以岁时致礼。凡六祠，皆太祝领之。至如八神诸神，<em class="r">明年</em>、<em class="r">凡山</em>他名祠，行过则祠，行去则已。方士所兴祠，各自主，其人终则已，祠官不主。他祠皆如其故。今上封禅，其后十二岁而还，遍于<em class="r">五岳</em>、<em class="r">四渎</em>矣。而方士之候祠神人，入海求<em class="r">蓬莱</em>，终无有验。而<em class="r">公孙卿</em>之候神者，犹以大人之迹为解，无有效。天子益怠厌方士之怪迂语矣，然羁縻不绝，冀遇其真。自此之后，方士言神祠者弥众，然其效可睹矣。</p>
<p><em class="r">太史公</em>曰：余从巡祭天地诸神名山川而封禅焉。入<em class="r">寿宫</em>侍祠神语，究观方士祠官之意，于是退而论次自古以来用事于鬼神者，具见其表里。后有君子，得以览焉。若至俎豆珪币之详，献酬之礼，则有司存。</p>
		</div>
	</div>
</main>

</body>
</html>
