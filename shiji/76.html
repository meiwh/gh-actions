<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷七十六平原君虞卿列传第十六</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷七十六平原君虞卿列传第十六</h1>
		<div class="content">
			<p><em class="r">平原君赵胜</em>者，<em class="r">赵</em>之诸公子也。诸子中<em class="r">胜</em>最贤，喜宾客，宾客盖至者数千人。<em class="r">平原君</em>相<em class="r">赵惠文王</em>及<em class="r">孝成王</em>，三去相，三复位，封于<em class="r">东武城</em>。</p>
<p><em class="r">平原君</em>家楼临民家。民家有躄者，槃散行汲。<em class="r">平原君</em>美人居楼上，临见，大笑之。明日，躄者至<em class="r">平原君</em>门，请曰：“臣闻君之喜士，士不远千里而至者，以君能贵士而贱妾也。臣不幸有罢癃之病，而君之后宫临而笑臣，臣愿得笑臣者头。”<em class="r">平原君</em>笑应曰：“诺。”躄者去，<em class="r">平原君</em>笑曰：“观此竖子，乃欲以一笑之故杀吾美人，不亦甚乎！”终不杀。居岁馀，宾客门下舍人稍稍引去者过半。<em class="r">平原君</em>怪之，曰：“<em class="r">胜</em>所以待诸君者未尝敢失礼，而去者何多也？”门下一人前对曰：“以君之不杀笑躄者，以君为爱色而贱士，士即去耳。”于是<em class="r">平原君</em>乃斩笑躄者美人头，自造门进躄者，因谢焉。其后门下乃复稍稍来。是时<em class="r">齐</em>有<em class="r">孟尝</em>，<em class="r">魏</em>有<em class="r">信陵</em>，<em class="r">楚</em>有<em class="r">春申</em>，故争相倾以待士。</p>
<p><em class="r">秦</em>之围<em class="r">邯郸</em>，<em class="r">赵</em>使<em class="r">平原君</em>求救，合从于<em class="r">楚</em>，约与食客门下有勇力文武备具者二十人偕。<em class="r">平原君</em>曰：“使文能取胜，则善矣。文不能取胜，则歃血于华屋之下，必得定从而还。士不外索，取于食客门下足矣。”得十九人，馀无可取者，无以满二十人。门下有<em class="r">毛遂</em>者，前，自赞于<em class="r">平原君</em>曰：“<em class="r">遂</em>闻君将合从于<em class="r">楚</em>，约与食客门下二十人偕，不外索。今少一人，愿君即以<em class="r">遂</em>备员而行矣。”<em class="r">平原君</em>曰：“先生处<em class="r">胜</em>之门下几年于此矣？”<em class="r">毛遂</em>曰：“三年于此矣。”<em class="r">平原君</em>曰：“夫贤士之处世也，譬若锥之处囊中，其末立见。今先生处<em class="r">胜</em>之门下三年于此矣，左右未有所称诵，<em class="r">胜</em>未有所闻，是先生无所有也。先生不能，先生留。”<em class="r">毛遂</em>曰：“臣乃今日请处囊中耳。使<em class="r">遂</em>蚤得处囊中，乃颖脱而出，非特其末见而已。”<em class="r">平原君</em>竟与<em class="r">毛遂</em>偕。十九人相与目笑之而未废也。</p>
<p><em class="r">毛遂</em>比至<em class="r">楚</em>，与十九人论议，十九人皆服。<em class="r">平原君</em>与<em class="r">楚</em>合从，言其利害，日出而言之，日中不决。十九人谓<em class="r">毛遂</em>曰：“先生上。”<em class="r">毛遂</em>按剑历阶而上，谓<em class="r">平原君</em>曰：“从之利害，两言而决耳。今日出而言从，日中不决，何也？”<em class="r">楚王</em>谓<em class="r">平原君</em>曰：“客何为者也？”<em class="r">平原君</em>曰：“是<em class="r">胜</em>之舍人也。”<em class="r">楚王</em>叱曰：“胡不下！吾乃与而君言，汝何为者也！”<em class="r">毛遂</em>按剑而前曰：“王之所以叱<em class="r">遂</em>者，以<em class="r">楚国</em>之众也。今十步之内，王不得恃<em class="r">楚国</em>之众也，王之命悬于<em class="r">遂</em>手。吾君在前，叱者何也？且<em class="r">遂</em>闻<em class="r">汤</em>以七十里之地王天下，<em class="r">文王</em>以百里之壤而臣诸侯，岂其士卒众多哉，诚能据其势而奋其威。今<em class="r">楚</em>地方五千里，持戟百万，此霸王之资也。以<em class="r">楚</em>之强，天下弗能当。<em class="r">白起</em>，小竖子耳，率数万之众，兴师以与<em class="r">楚</em>战，一战而举<em class="r">鄢郢</em>，再战而烧<em class="r">夷陵</em>，三战而辱王之先人。此百世之怨而<em class="r">赵</em>之所羞，而王弗知恶焉。合从者为<em class="r">楚</em>，非为<em class="r">赵</em>也。吾君在前，叱者何也？”<em class="r">楚王</em>曰：“唯唯，诚若先生之言，谨奉社稷而以从。”<em class="r">毛遂</em>曰：“从定乎？”<em class="r">楚王</em>曰：“定矣。”<em class="r">毛遂</em>谓<em class="r">楚王</em>之左右曰：“取鸡狗马之血来。”<em class="r">毛遂</em>奉铜槃而跪进之<em class="r">楚王</em>曰：“王当歃血而定从，次者吾君，次者<em class="r">遂</em>。”遂定从于殿上。<em class="r">毛遂</em>左手持槃血而右手招十九人曰：“公相与歃此血于堂下。公等录录，所谓因人成事者也。”</p>
<p><em class="r">平原君</em>已定从而归，归至于<em class="r">赵</em>，曰：“<em class="r">胜</em>不敢复相士。<em class="r">胜</em>相士多者千人，寡者百数，自以为不失天下之士，今乃于<em class="r">毛先生</em>而失之也。<em class="r">毛先生</em>一至<em class="r">楚</em>，而使<em class="r">赵</em>重于九鼎大吕。<em class="r">毛先生</em>以三寸之舌，强于百万之师。<em class="r">胜</em>不敢复相士。”遂以为上客。</p>
<p><em class="r">平原君</em>既返<em class="r">赵</em>，<em class="r">楚</em>使<em class="r">春申君</em>将兵赴救<em class="r">赵</em>，<em class="r">魏信陵君</em>亦矫夺<em class="r">晋鄙</em>军往救<em class="r">赵</em>，皆未至。<em class="r">秦</em>急围<em class="r">邯郸</em>，<em class="r">邯郸</em>急，且降，<em class="r">平原君</em>甚患之。<em class="r">邯郸</em>传舍吏子<em class="r">李同</em>说<em class="r">平原君</em>曰：“君不忧<em class="r">赵</em>亡邪？”<em class="r">平原君</em>曰：“<em class="r">赵</em>亡则<em class="r">胜</em>为虏，何为不忧乎？”<em class="r">李同</em>曰：“<em class="r">邯郸</em>之民，炊骨易子而食，可谓急矣，而君之后宫以百数，婢妾被绮縠，馀粱肉，而民褐衣不完，糟糠不厌。民困兵尽，或剡木为矛矢，而君器物钟磬自若。使<em class="r">秦</em>破<em class="r">赵</em>，君安得有此？使<em class="r">赵</em>得全，君何患无有？今君诚能令夫人以下编于士卒之间，分功而作，家之所有尽散以飨士，士方其危苦之时，易德耳。”于是<em class="r">平原君</em>从之，得敢死之士三千人。<em class="r">李同</em>遂与三千人赴<em class="r">秦</em>军，<em class="r">秦</em>军为之却三十里。亦会<em class="r">楚</em>、<em class="r">魏</em>救至，<em class="r">秦</em>兵遂罢，<em class="r">邯郸</em>复存。<em class="r">李同</em>战死，封其父为<em class="r">李侯</em>。</p>
<p><em class="r">虞卿</em>欲以<em class="r">信陵君</em>之存<em class="r">邯郸</em>为<em class="r">平原君</em>请封。<em class="r">公孙龙</em>闻之，夜驾见<em class="r">平原君</em>曰：“<em class="r">龙</em>闻<em class="r">虞卿</em>欲以<em class="r">信陵君</em>之存<em class="r">邯郸</em>为君请封，有之乎？”<em class="r">平原君</em>曰：“然。”<em class="r">龙</em>曰：“此甚不可。且王举君而相<em class="r">赵</em>者，非以君之智能为<em class="r">赵国</em>无有也。割<em class="r">东武城</em>而封君者，非以君为有功也，而以国人无勋，乃以君为亲戚故也。君受相印不辞无能，割地不言无功者，亦自以为亲戚故也。今<em class="r">信陵君</em>存<em class="r">邯郸</em>而请封，是亲戚受城而国人计功也。此甚不可。且<em class="r">虞卿</em>操其两权，事成，操右券以责；事不成，以虚名德君。君必勿听也。”<em class="r">平原君</em>遂不听<em class="r">虞卿</em>。</p>
<p><em class="r">平原君</em>以<em class="r">赵孝成王</em>十五年卒。子孙代，后竟与<em class="r">赵</em>俱亡。</p>
<p><em class="r">平原君</em>厚待<em class="r">公孙龙</em>。<em class="r">公孙龙</em>善为坚白之辩，及<em class="r">邹衍</em>过<em class="r">赵</em>言至道，乃绌<em class="r">公孙龙</em>。</p>
<p><em class="r">虞卿</em>者，游说之士也。蹑&lt;imgalt=""class="kindle-cn-inline-character"src="Image00110.jpg"/&gt;檐簦说<em class="r">赵孝成王</em>。一见，赐黄金百镒，白璧一双；再见，为<em class="r">赵</em>上卿，故号为<em class="r">虞卿</em>。</p>
<p><em class="r">秦赵</em>战于<em class="r">长平</em>，<em class="r">赵</em>不胜，亡一都尉。<em class="r">赵王</em>召<em class="r">楼昌</em>与<em class="r">虞卿</em>曰：“军战不胜，尉复死，寡人使束甲而趋之，何如？”<em class="r">楼昌</em>曰：“无益也，不如发重使为媾。”<em class="r">虞卿</em>曰：“<em class="r">昌</em>言媾者，以为不媾军必破也。而制媾者在<em class="r">秦</em>。且王之论<em class="r">秦</em>也，欲破<em class="r">赵</em>之军乎，不邪？”王曰：“<em class="r">秦</em>不遗馀力矣，必且欲破<em class="r">赵</em>军。”<em class="r">虞卿</em>曰：“王听臣，发使出重宝以附<em class="r">楚</em>、<em class="r">魏</em>，<em class="r">楚</em>、<em class="r">魏</em>欲得王之重宝，必内吾使。<em class="r">赵</em>使入<em class="r">楚</em>、<em class="r">魏</em>，<em class="r">秦</em>必疑天下之合从，且必恐。如此，则媾乃可为也。”<em class="r">赵王</em>不听，与<em class="r">平阳君</em>为媾，发<em class="r">郑朱</em>入<em class="r">秦</em>。<em class="r">秦</em>内之。<em class="r">赵王</em>召<em class="r">虞卿</em>曰：“寡人使<em class="r">平阳君</em>为媾于<em class="r">秦</em>，<em class="r">秦</em>已内<em class="r">郑朱</em>矣，卿以为奚如？”<em class="r">虞卿</em>对曰：“王不得媾，军必破矣。天下贺战胜者皆在<em class="r">秦</em>矣。<em class="r">郑朱</em>，贵人也，入<em class="r">秦</em>，<em class="r">秦王</em>与<em class="r">应侯</em>必显重以示天下。<em class="r">楚</em>、<em class="r">魏</em>以<em class="r">赵</em>为媾，必不救王。<em class="r">秦</em>知天下不救王，则媾不可得成也。”<em class="r">应侯</em>果显<em class="r">郑朱</em>以示天下贺战胜者，终不肯媾。<em class="r">长平</em>大败，遂围<em class="r">邯郸</em>，为天下笑。</p>
<p><em class="r">秦</em>既解<em class="r">邯郸</em>围，而<em class="r">赵王</em>入朝，使<em class="r">赵郝</em>约事于<em class="r">秦</em>，割六县而媾。<em class="r">虞卿</em>谓<em class="r">赵王</em>曰：“<em class="r">秦</em>之攻王也，倦而归乎？王以其力尚能进，爱王而弗攻乎？”王曰：“<em class="r">秦</em>之攻我也，不遗馀力矣，必以倦而归也。”<em class="r">虞卿</em>曰：“<em class="r">秦</em>以其力攻其所不能取，倦而归，王又以其力之所不能取以送之，是助<em class="r">秦</em>自攻也。来年<em class="r">秦</em>复攻王，王无救矣。”王以<em class="r">虞卿</em>之言告<em class="r">赵郝</em>。<em class="r">赵郝</em>曰：“<em class="r">虞卿</em>诚能尽<em class="r">秦</em>力之所至乎？诚知<em class="r">秦</em>力之所不能进，此弹丸之地弗予，令<em class="r">秦</em>来年复攻王，王得无割其内而媾乎？”王曰：“请听子割矣，子能必使来年<em class="r">秦</em>之不复攻我乎？”<em class="r">赵郝</em>对曰：“此非臣之所敢任也。他日<em class="r">三晋</em>之交于<em class="r">秦</em>，相善也。今<em class="r">秦</em>善<em class="r">韩</em>、<em class="r">魏</em>而攻王，王之所以事<em class="r">秦</em>必不如<em class="r">韩</em>、<em class="r">魏</em>也。今臣为足下解负亲之攻，开关通币，齐交<em class="r">韩</em>、<em class="r">魏</em>，至来年而王独取攻于<em class="r">秦</em>，此王之所以事<em class="r">秦</em>必在<em class="r">韩</em>、<em class="r">魏</em>之后也。此非臣之所敢任也。”</p>
<p>王以告<em class="r">虞卿</em>。<em class="r">虞卿</em>对曰；“<em class="r">郝</em>言‘不媾，来年<em class="r">秦</em>复攻王，王得无割其内而媾乎’。今媾，<em class="r">郝</em>又以不能必<em class="r">秦</em>之不复攻也。今虽割六城，何益！来年复攻，又割其力之所不能取而媾，此自尽之术也，不如无媾。<em class="r">秦</em>虽善攻，不能取六县；<em class="r">赵</em>虽不能守，终不失六城。<em class="r">秦</em>倦而归，兵必罢。我以六城收天下以攻罢<em class="r">秦</em>，是我失之于天下而取偿于<em class="r">秦</em>也。吾国尚利，孰与坐而割地，自弱以强<em class="r">秦</em>哉？今<em class="r">郝</em>曰‘<em class="r">秦</em>善<em class="r">韩</em>、<em class="r">魏</em>而攻<em class="r">赵</em>者，必王之事<em class="r">秦</em>不如<em class="r">韩</em>、<em class="r">魏</em>也’，是使王岁以六城事<em class="r">秦</em>也，即坐而城尽。来年<em class="r">秦</em>复求割地，王将与之乎？弗与，是弃前功而挑<em class="r">秦</em>祸也；与之，则无地而给之。语曰‘强者善攻，弱者不能守’。今坐而听<em class="r">秦</em>，<em class="r">秦</em>兵不弊而多得地，是强<em class="r">秦</em>而弱<em class="r">赵</em>也。以益强之<em class="r">秦</em>而割愈弱之<em class="r">赵</em>，其计故不止矣。且王之地有尽而<em class="r">秦</em>之求无已，以有尽之地而给无已之求，其势必无<em class="r">赵</em>矣。”</p>
<p><em class="r">赵王</em>计未定，<em class="r">楼缓</em>从<em class="r">秦</em>来，<em class="r">赵王</em>与<em class="r">楼缓</em>计之，曰：“予<em class="r">秦</em>地如毋予，孰吉？”<em class="r">缓</em>辞让曰：“此非臣之所能知也。”王曰：“虽然，试言公之私。”<em class="r">楼缓</em>对曰：“王亦闻夫<em class="r">公甫文伯</em>母乎？<em class="r">公甫文伯</em>仕于<em class="r">鲁</em>，病死，女子为自杀于房中者二人。其母闻之，弗哭也。其相室曰：‘焉有子死而弗哭者乎？’其母曰：‘<em class="r">孔子</em>，贤人也，逐于<em class="r">鲁</em>，而是人不随也。今死而妇人为之自杀者二人，若是者必其于长者薄而于妇人厚也。’故从母言之，是为贤母；从妻言之，是必不免为妒妻。故其言一也，言者异则人心变矣。今臣新从<em class="r">秦</em>来而言勿予，则非计也；言予之，恐王以臣为为<em class="r">秦</em>也：故不敢对。使臣得为大王计，不如予之。”王曰：“诺。”</p>
<p><em class="r">虞卿</em>闻之，入见王曰：“此饰说也，王慎勿予！”<em class="r">楼缓</em>闻之，往见王。王又以<em class="r">虞卿</em>之言告<em class="r">楼缓</em>。<em class="r">楼缓</em>对曰：“不然。<em class="r">虞卿</em>得其一，不得其二。夫<em class="r">秦赵</em>构难而天下皆说，何也？曰‘吾且因强而乘弱矣’。今<em class="r">赵</em>兵困于<em class="r">秦</em>，天下之贺战胜者则必尽在于<em class="r">秦</em>矣。故不如亟割地为和，以疑天下而慰<em class="r">秦</em>之心。不然，天下将因<em class="r">秦</em>之怒，乘<em class="r">赵</em>之弊，瓜分之。<em class="r">赵</em>且亡，何<em class="r">秦</em>之图乎？故曰<em class="r">虞卿</em>得其一，不得其二。愿王以此决之，勿复计也。”</p>
<p><em class="r">虞卿</em>闻之，往见王曰：“危哉<em class="r">楼子</em>之所以为<em class="r">秦</em>者，是愈疑天下，而何慰<em class="r">秦</em>之心哉？独不言其示天下弱乎？且臣言勿予者，非固勿予而已也。<em class="r">秦</em>索六城于王，而王以六城赂<em class="r">齐</em>。<em class="r">齐</em>，<em class="r">秦</em>之深仇也，得王之六城，并力西击<em class="r">秦</em>，<em class="r">齐</em>之听王，不待辞之毕也。则是王失之于<em class="r">齐</em>而取偿于<em class="r">秦</em>也。而<em class="r">齐</em>、<em class="r">赵</em>之深仇可以报矣，而示天下有能为也。王以此发声，兵未窥于境，臣见<em class="r">秦</em>之重赂至<em class="r">赵</em>而反媾于王也。从<em class="r">秦</em>为媾，<em class="r">韩</em>、<em class="r">魏</em>闻之，必尽重王；重王，必出重宝以先于王，则是王一举而结三国之亲，而与<em class="r">秦</em>易道也。”<em class="r">赵王</em>曰：“善。”则使<em class="r">虞卿</em>东见<em class="r">齐王</em>，与之谋<em class="r">秦</em>。<em class="r">虞卿</em>未返，<em class="r">秦</em>使者已在<em class="r">赵</em>矣。<em class="r">楼缓</em>闻之，亡去。<em class="r">赵</em>于是封<em class="r">虞卿</em>以一城。</p>
<p>居顷之，而<em class="r">魏</em>请为从。<em class="r">赵孝成王</em>召<em class="r">虞卿</em>谋。过<em class="r">平原君</em>，<em class="r">平原君</em>曰：“愿卿之论从也。”<em class="r">虞卿</em>入见王。王曰：“<em class="r">魏</em>请为从。”对曰：“<em class="r">魏</em>过。”王曰：“寡人固未之许。”对曰：“王过。”王曰：“<em class="r">魏</em>请从，卿曰<em class="r">魏</em>过，寡人未之许，又曰寡人过，然则从终不可乎？”对曰：“臣闻小国之与大国从事也，有利则大国受其福，有败则小国受其祸。今<em class="r">魏</em>以小国请其祸，而王以大国辞其福，臣故曰王过，<em class="r">魏</em>亦过。窃以为从便。”王曰：“善。”乃合<em class="r">魏</em>为从。</p>
<p><em class="r">虞卿</em>既以<em class="r">魏齐</em>之故，不重万户侯卿相之印，与<em class="r">魏齐</em>间行，卒去<em class="r">赵</em>，困于<em class="r">梁</em>。<em class="r">魏齐</em>已死，不得意，乃著书，上采《春秋》，下观近世，曰《节义》、《称号》、《揣摩》、《政谋》，凡八篇，以刺讥国家得失，世传之曰《虞氏春秋》。</p>
<p><em class="r">太史公</em>曰：<em class="r">平原君</em>，翩翩浊世之佳公子也，然未睹大体。鄙语曰“利令智昏”，<em class="r">平原君</em>贪<em class="r">冯亭</em>邪说，使<em class="r">赵</em>陷<em class="r">长平</em>兵四十馀万众，<em class="r">邯郸</em>几亡。<em class="r">虞卿</em>料事揣情，为<em class="r">赵</em>画策，何其工也！及不忍<em class="r">魏齐</em>，卒困于<em class="r">大梁</em>。庸夫且知其不可，况贤人乎？然<em class="r">虞卿</em>非穷愁，亦不能著书以自见于后世云。</p>
		</div>
	</div>
</main>

</body>
</html>
