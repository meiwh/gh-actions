<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷三十五管蔡世家第五</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 0.9em;
		color: #555;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote *{font-size: 98%;}
</style>
<body>

<main role="main" class="flex-shrink-0">
	<div class="container-lg">
		<h1>史记卷三十五管蔡世家第五</h1>
		<div class="content">
			<p><em class="r">管叔鲜</em>、<em class="r">蔡叔度</em>者，<em class="r">周文王</em>子而<em class="r">武王</em>弟也。<em class="r">武王</em>同母兄弟十人。母曰<em class="r">太姒</em>，<em class="r">文王</em>正妃也。其长子曰<em class="r">伯邑考</em>，次曰<em class="r">武王发</em>，次曰<em class="r">管叔鲜</em>，次曰<em class="r">周公旦</em>，次曰<em class="r">蔡叔度</em>，次曰<em class="r">曹叔振铎</em>，次曰<em class="r">成叔武</em>，次曰<em class="r">霍叔处</em>，次曰<em class="r">康叔封</em>，次曰<em class="r">冉季载</em>。<em class="r">冉季载</em>最少。同母昆弟十人，唯<em class="r">发</em>、<em class="r">旦</em>贤，左右辅<em class="r">文王</em>，故<em class="r">文王</em>舍<em class="r">伯邑考</em>而以<em class="r">发</em>为太子。及<em class="r">文王</em>崩而<em class="r">发</em>立，是为<em class="r">武王</em>。<em class="r">伯邑考</em>既已前卒矣。</p>
<p><em class="r">武王</em>已克<em class="r">殷纣</em>，平天下，封功臣昆弟。于是封<em class="r">叔鲜</em>于<em class="r">管</em>，封<em class="r">叔度</em>于<em class="r">蔡</em>：二人相<em class="r">纣</em>子<em class="r">武庚禄父</em>，治<em class="r">殷</em>遗民。封<em class="r">叔旦</em>于<em class="r">鲁</em>而相<em class="r">周</em>，为<em class="r">周公</em>。封<em class="r">叔振铎</em>于<em class="r">曹</em>，封<em class="r">叔武</em>于<em class="r">成</em>，封<em class="r">叔处</em>于<em class="r">霍</em>。<em class="r">康叔封</em>、<em class="r">冉季载</em>皆少，未得封。</p>
<p><em class="r">武王</em>既崩，<em class="r">成王</em>少，<em class="r">周公旦</em>专王室。<em class="r">管叔</em>、<em class="r">蔡叔</em>疑<em class="r">周公</em>之为不利于<em class="r">成王</em>，乃挟<em class="r">武庚</em>以作乱。<em class="r">周公旦</em>承<em class="r">成王</em>命伐诛<em class="r">武庚</em>，杀<em class="r">管叔</em>，而放<em class="r">蔡叔</em>，迁之，与车十乘，徒七十人从。而分<em class="r">殷</em>馀民为二：其一封<em class="r">微子启</em>于<em class="r">宋</em>，以续<em class="r">殷</em>祀；其一封<em class="r">康叔</em>为<em class="r">卫</em>君，是为<em class="r">卫康叔</em>。封<em class="r">季载</em>于<em class="r">冉</em>。<em class="r">冉季</em>、<em class="r">康叔</em>皆有驯行，于是<em class="r">周公</em>举<em class="r">康叔</em>为<em class="r">周</em>司寇，<em class="r">冉季</em>为<em class="r">周</em>司空，以佐<em class="r">成王</em>治，皆有令名于天下。</p>
<p><em class="r">蔡叔度</em>既迁而死。其子曰<em class="r">胡</em>，<em class="r">胡</em>乃改行，率德驯善。<em class="r">周公</em>闻之，而举<em class="r">胡</em>以为<em class="r">鲁</em>卿士，<em class="r">鲁国</em>治。于是<em class="r">周公</em>言于<em class="r">成王</em>，复封<em class="r">胡</em>于<em class="r">蔡</em>，以奉<em class="r">蔡叔</em>之祀，是为<em class="r">蔡仲</em>。馀五叔皆就国，无为天子吏者。</p>
<p><em class="r">蔡仲</em>卒，子<em class="r">蔡伯荒</em>立。<em class="r">蔡伯荒</em>卒，子<em class="r">宫侯</em>立。<em class="r">宫侯</em>卒，子<em class="r">厉侯</em>立。<em class="r">厉侯</em>卒，子<em class="r">武侯</em>立。<em class="r">武侯</em>之时，<em class="r">周厉王</em>失国，奔<em class="r">彘</em>，共和行政，诸侯多叛<em class="r">周</em>。</p>
<p><em class="r">武侯</em>卒，子<em class="r">夷侯</em>立。<em class="r">夷侯</em>十一年，<em class="r">周宣王</em>即位。二十八年，<em class="r">夷侯</em>卒，子<em class="r">釐侯所事</em>立。</p>
<p><em class="r">釐侯</em>三十九年，<em class="r">周幽王</em>为<em class="r">犬戎</em>所杀，<em class="r">周</em>室卑而东徙。<em class="r">秦</em>始得列为诸侯。</p>
<p>四十八年，<em class="r">釐侯</em>卒，子<em class="r">共侯兴</em>立。<em class="r">共侯</em>二年卒，子<em class="r">戴侯</em>立。<em class="r">戴侯</em>十年卒，子<em class="r">宣侯措父</em>立。</p>
<p><em class="r">宣侯</em>二十八年，<em class="r">鲁隐公</em>初立。三十五年，<em class="r">宣侯</em>卒，子<em class="r">桓侯封人</em>立。<em class="r">桓侯</em>三年，<em class="r">鲁</em>弑其君<em class="r">隐公</em>。二十年，<em class="r">桓侯</em>卒，弟<em class="r">哀侯献舞</em>立。</p>
<p><em class="r">哀侯</em>十一年，初，<em class="r">哀侯</em>娶<em class="r">陈</em>，<em class="r">息侯</em>亦娶<em class="r">陈</em>。<em class="r">息夫人</em>将归，过<em class="r">蔡</em>，<em class="r">蔡侯</em>不敬。<em class="r">息侯</em>怒，请<em class="r">楚文王</em>：“来伐我，我求救于<em class="r">蔡</em>，<em class="r">蔡</em>必来，<em class="r">楚</em>因击之，可以有功。”<em class="r">楚文王</em>从之，虏<em class="r">蔡哀侯</em>以归。<em class="r">哀侯</em>留九岁，死于<em class="r">楚</em>。凡立二十年卒。<em class="r">蔡</em>人立其子<em class="r">肸</em>，是为<em class="r">缪侯</em>。</p>
<p><em class="r">缪侯</em>以其女弟为<em class="r">齐桓公</em>夫人。十八年，<em class="r">齐桓公</em>与<em class="r">蔡</em>女戏船中，夫人荡舟，<em class="r">桓公</em>止之，不止，公怒，归<em class="r">蔡</em>女而不绝也。<em class="r">蔡侯</em>怒，嫁其弟。<em class="r">齐桓公</em>怒，伐<em class="r">蔡</em>；<em class="r">蔡</em>溃，遂虏<em class="r">缪侯</em>，南至<em class="r">楚邵陵</em>。已而诸侯为<em class="r">蔡</em>谢<em class="r">齐</em>，<em class="r">齐侯</em>归<em class="r">蔡侯</em>。二十九年，<em class="r">缪侯</em>卒，子<em class="r">庄侯甲午</em>立。</p>
<p><em class="r">庄侯</em>三年，<em class="r">齐桓公</em>卒。十四年，<em class="r">晋文公</em>败<em class="r">楚</em>于<em class="r">城濮</em>。二十年，<em class="r">楚太子商臣</em>弑其父<em class="r">成王</em>代立。二十五年，<em class="r">秦穆公</em>卒。三十三年，<em class="r">楚庄王</em>即位。三十四年，<em class="r">庄侯</em>卒，子<em class="r">文侯申</em>立。</p>
<p><em class="r">文侯</em>十四年，<em class="r">楚庄王</em>伐<em class="r">陈</em>，杀<em class="r">夏徵舒</em>。十五年，<em class="r">楚</em>围<em class="r">郑</em>，<em class="r">郑</em>降<em class="r">楚</em>，<em class="r">楚</em>复醳之。二十年，<em class="r">文侯</em>卒，子<em class="r">景侯固</em>立。</p>
<p><em class="r">景侯</em>元年，<em class="r">楚庄王</em>卒。四十九年，<em class="r">景侯</em>为<em class="r">太子般</em>娶妇于<em class="r">楚</em>，而<em class="r">景侯</em>通焉。太子弑<em class="r">景侯</em>而自立，是为<em class="r">灵侯</em>。</p>
<p><em class="r">灵侯</em>二年，<em class="r">楚公子围</em>弑其王<em class="r">郏敖</em>而自立，为<em class="r">灵王</em>。九年，<em class="r">陈</em>司徒<em class="r">招</em>弑其君<em class="r">哀公</em>。<em class="r">楚</em>使<em class="r">公子弃疾</em>灭<em class="r">陈</em>而有之。十二年，<em class="r">楚灵王</em>以<em class="r">灵侯</em>弑其父，诱<em class="r">蔡灵侯</em>于<em class="r">申</em>，伏甲，饮之醉而杀之，刑其士卒七十人。令<em class="r">公子弃疾</em>围<em class="r">蔡</em>。十一月，灭<em class="r">蔡</em>，使<em class="r">弃疾</em>为<em class="r">蔡公</em>。</p>
<p><em class="r">楚</em>灭<em class="r">蔡</em>三岁，<em class="r">楚公子弃疾</em>弑其君<em class="r">灵王</em>代立，为<em class="r">平王</em>。<em class="r">平王</em>乃求<em class="r">蔡景侯</em>少子<em class="r">庐</em>，立之，是为<em class="r">平侯</em>。是年，<em class="r">楚</em>亦复立<em class="r">陈</em>。<em class="r">楚平王</em>初立，欲亲诸侯，故复立<em class="r">陈</em>、<em class="r">蔡</em>后。</p>
<p><em class="r">平侯</em>九年卒，<em class="r">灵侯般</em>之孙<em class="r">东国</em>攻<em class="r">平侯</em>子而自立，是为<em class="r">悼侯</em>。<em class="r">悼侯</em>父曰<em class="r">隐太子友</em>。<em class="r">隐太子友</em>者，<em class="r">灵侯</em>之太子，<em class="r">平侯</em>立而杀<em class="r">隐太子</em>，故<em class="r">平侯</em>卒而隐<em class="r">太子</em>之子<em class="r">东国</em>攻<em class="r">平侯</em>子而代立，是为<em class="r">悼侯</em>。<em class="r">悼侯</em>三年卒，弟<em class="r">昭侯申</em>立。</p>
<p><em class="r">昭侯</em>十年，朝<em class="r">楚昭王</em>，持美裘二，献其一于<em class="r">昭王</em>而自衣其一。<em class="r">楚</em>相<em class="r">子常</em>欲之，不与。<em class="r">子常</em>谗<em class="r">蔡侯</em>，留之<em class="r">楚</em>三年。<em class="r">蔡侯</em>知之，乃献其裘于<em class="r">子常</em>；<em class="r">子常</em>受之，乃言归<em class="r">蔡侯</em>。<em class="r">蔡侯</em>归而之<em class="r">晋</em>，请与<em class="r">晋</em>伐<em class="r">楚</em>。</p>
<p>十三年春，与<em class="r">卫灵公</em>会<em class="r">邵陵</em>。<em class="r">蔡侯</em>私于<em class="r">周苌弘</em>以求长于<em class="r">卫</em>；<em class="r">卫</em>使<em class="r">史鰌</em>言<em class="r">康叔</em>之功德，乃长<em class="r">卫</em>。夏，为<em class="r">晋</em>灭<em class="r">沈</em>，<em class="r">楚</em>怒，攻<em class="r">蔡</em>。<em class="r">蔡昭侯</em>使其子为质于<em class="r">吴</em>，以共伐<em class="r">楚</em>。冬，与<em class="r">吴王阖闾</em>遂破<em class="r">楚</em>入<em class="r">郢</em>。<em class="r">蔡</em>怨<em class="r">子常</em>，<em class="r">子常</em>恐，奔<em class="r">郑</em>。十四年，<em class="r">吴</em>去而<em class="r">楚昭王</em>复国。十六年，<em class="r">楚</em>令尹为其民泣以谋<em class="r">蔡</em>，<em class="r">蔡昭侯</em>惧。二十六年，<em class="r">孔子</em>如<em class="r">蔡</em>。<em class="r">楚昭王</em>伐<em class="r">蔡</em>，<em class="r">蔡</em>恐，告急于<em class="r">吴</em>。<em class="r">吴</em>为<em class="r">蔡</em>远，约迁以自近，易以相救；<em class="r">昭</em>侯私许，不与大夫计。<em class="r">吴</em>人来救<em class="r">蔡</em>，因迁<em class="r">蔡</em>于<em class="r">州来</em>。二十八年，<em class="r">昭侯</em>将朝于<em class="r">吴</em>，大夫恐其复迁，乃令贼<em class="r">利</em>杀<em class="r">昭侯</em>；已而诛贼<em class="r">利</em>以解过，而立<em class="r">昭侯</em>子<em class="r">朔</em>，是为<em class="r">成侯</em>。</p>
<p><em class="r">成侯</em>四年，<em class="r">宋</em>灭<em class="r">曹</em>。十年，<em class="r">齐田常</em>杀其君<em class="r">简公</em>。十三年，<em class="r">楚</em>灭<em class="r">陈</em>。十九年，<em class="r">成侯</em>卒，子<em class="r">声侯产</em>立。<em class="r">声侯</em>十五年卒，子<em class="r">元侯</em>立。<em class="r">元侯</em>六年卒，子<em class="r">侯齐</em>立。</p>
<p><em class="r">侯齐</em>四年，<em class="r">楚惠王</em>灭<em class="r">蔡</em>，<em class="r">蔡侯齐</em>亡，<em class="r">蔡</em>遂绝祀。后<em class="r">陈</em>灭三十三年。</p>
<p><em class="r">伯邑考</em>，其后不知所封。<em class="r">武王发</em>，其后为<em class="r">周</em>，有本纪言。<em class="r">管叔鲜</em>作乱诛死，无后。<em class="r">周公旦</em>，其后为<em class="r">鲁</em>，有世家言。<em class="r">蔡叔度</em>，其后为<em class="r">蔡</em>，有世家言。<em class="r">曹叔振铎</em>，其后为<em class="r">曹</em>，有世家言。<em class="r">成叔武</em>，其后世无所见。<em class="r">霍叔处</em>，其后<em class="r">晋献公</em>时灭<em class="r">霍</em>。<em class="r">康叔封</em>，其后为<em class="r">卫</em>，有世家言。<em class="r">冉季载</em>，其后世无所见。</p>
<p><em class="r">太史公</em>曰：<em class="r">管蔡</em>作乱，无足载者。然<em class="r">周武王</em>崩，<em class="r">成王</em>少，天下既疑，赖同母之弟<em class="r">成叔</em>、<em class="r">冉季</em>之属十人为辅拂，是以诸侯卒宗<em class="r">周</em>，故附之世家言。</p>
<p><em class="r">曹叔振铎</em>者，<em class="r">周武王</em>弟也。<em class="r">武王</em>已克<em class="r">殷纣</em>，封<em class="r">叔振铎</em>于<em class="r">曹</em>。</p>
<p><em class="r">叔振铎</em>卒，子<em class="r">太伯脾</em>立。<em class="r">太伯</em>卒，子<em class="r">仲君平</em>立。<em class="r">仲君平</em>卒，子<em class="r">宫伯侯</em>立。<em class="r">宫伯侯</em>卒，子<em class="r">孝伯云</em>立。<em class="r">孝伯云</em>卒，子<em class="r">夷伯喜</em>立。</p>
<p><em class="r">夷伯</em>二十三年，<em class="r">周厉王</em>奔于<em class="r">彘</em>。</p>
<p>三十年卒，弟<em class="r">幽伯彊</em>立。<em class="r">幽伯</em>九年，弟<em class="r">苏</em>杀<em class="r">幽伯</em>代立，是为<em class="r">戴伯</em>。<em class="r">戴伯</em>元年，<em class="r">周宣王</em>已立三岁。三十年，<em class="r">戴伯</em>卒，子<em class="r">惠伯兕</em>立。</p>
<p><em class="r">惠伯</em>二十五年，<em class="r">周幽王</em>为<em class="r">犬戎</em>所杀，因东徙，益卑，诸侯畔之。<em class="r">秦</em>始列为诸侯。</p>
<p>三十六年，<em class="r">惠伯</em>卒，子<em class="r">石甫</em>立。其弟<em class="r">武</em>杀之代立，是为<em class="r">缪公</em>。<em class="r">缪公</em>三年卒，子<em class="r">桓公终生</em>立。</p>
<p><em class="r">桓公</em>三十五年，<em class="r">鲁隐公</em>立。四十五年，<em class="r">鲁</em>弑其君<em class="r">隐公</em>。四十六年，<em class="r">宋华父督</em>弑其君<em class="r">殇公</em>，及<em class="r">孔父</em>。五十五年，<em class="r">桓公</em>卒，子<em class="r">庄公夕姑</em>立。</p>
<p><em class="r">庄公</em>二十三年，<em class="r">齐桓公</em>始霸。</p>
<p>三十一年，<em class="r">庄公</em>卒，子<em class="r">釐公夷</em>立。<em class="r">釐公</em>九年卒，子<em class="r">昭公班</em>立。<em class="r">昭公</em>六年，<em class="r">齐桓公</em>败<em class="r">蔡</em>，遂至<em class="r">楚召陵</em>。九年，<em class="r">昭公</em>卒，子<em class="r">共公襄</em>立。</p>
<p><em class="r">共公</em>十六年，初，<em class="r">晋公子重耳</em>其亡过<em class="r">曹</em>，<em class="r">曹</em>君无礼，欲观其骈胁。<em class="r">釐负羁</em>谏，不听，私善于<em class="r">重耳</em>。二十一年，<em class="r">晋文公重耳</em>伐<em class="r">曹</em>，虏<em class="r">共公</em>以归，令军毋入<em class="r">釐负羁</em>之宗族闾。或说<em class="r">晋文公</em>曰：“昔<em class="r">齐桓公</em>会诸侯，复异姓；今君囚<em class="r">曹</em>君，灭同姓，何以令于诸侯？”<em class="r">晋</em>乃复归<em class="r">共公</em>。</p>
<p>二十五年，<em class="r">晋文公</em>卒。三十五年，<em class="r">共公</em>卒，子<em class="r">文公寿</em>立。<em class="r">文公</em>二十三年卒，子<em class="r">宣公彊</em>立。<em class="r">宣公</em>十七年卒，弟<em class="r">成公负刍</em>立。</p>
<p><em class="r">成公</em>三年，<em class="r">晋厉公</em>伐<em class="r">曹</em>，虏<em class="r">成公</em>以归，已复释之。五年，<em class="r">晋栾书</em>、<em class="r">中行偃</em>使<em class="r">程滑</em>弑其君<em class="r">厉公</em>。二十三年，<em class="r">成公</em>卒，子<em class="r">武公胜</em>立。<em class="r">武公</em>二十六年，<em class="r">楚公子弃疾</em>弑其君<em class="r">灵王</em>代立。二十七年，<em class="r">武公</em>卒，子<em class="r">平公须</em>立。<em class="r">平公</em>四年卒，子<em class="r">悼公午</em>立。是岁，<em class="r">宋</em>、<em class="r">卫</em>、<em class="r">陈</em>、<em class="r">郑</em>皆火。</p>
<p><em class="r">悼公</em>八年，<em class="r">宋景公</em>立。九年，<em class="r">悼公</em>朝于<em class="r">宋</em>，<em class="r">宋</em>囚之；<em class="r">曹</em>立其弟<em class="r">野</em>，是为<em class="r">声公</em>。<em class="r">悼公</em>死于<em class="r">宋</em>，归葬。</p>
<p><em class="r">声公</em>五年，<em class="r">平公</em>弟<em class="r">通</em>弑<em class="r">声公</em>代立，是为<em class="r">隐公</em>。<em class="r">隐公</em>四年，<em class="r">声公</em>弟<em class="r">露</em>弑<em class="r">隐公</em>代立，是为<em class="r">靖公</em>。<em class="r">靖公</em>四年卒，子<em class="r">伯阳</em>立。</p>
<p><em class="r">伯阳</em>三年，国人有梦众君子立于社宫，谋欲亡<em class="r">曹</em>；<em class="r">曹叔振铎</em>止之，请待<em class="r">公孙彊</em>，许之。旦，求之<em class="r">曹</em>，无此人。梦者戒其子曰：“我亡，尔闻<em class="r">公孙彊</em>为政，必去曹，无离<em class="r">曹</em>祸。”及<em class="r">伯阳</em>即位，好田弋之事。六年，<em class="r">曹</em>野人<em class="r">公孙彊</em>亦好田弋，获白雁而献之，且言田弋之说，因访政事。<em class="r">伯阳</em>大说之，有宠，使为司城以听政。梦者之子乃亡去。</p>
<p><em class="r">公孙彊</em>言霸说于<em class="r">曹伯</em>。十四年，<em class="r">曹伯</em>从之，乃背<em class="r">晋</em>干<em class="r">宋</em>。<em class="r">宋景公</em>伐之，<em class="r">晋</em>人不救。十五年，<em class="r">宋</em>灭<em class="r">曹</em>，执<em class="r">曹伯阳</em>及<em class="r">公孙彊</em>以归而杀之。<em class="r">曹</em>遂绝其祀。</p>
<p><em class="r">太史公</em>曰：余寻<em class="r">曹共公</em>之不用<em class="r">僖负羁</em>，乃乘轩者三百人，知唯德之不建。及<em class="r">振铎</em>之梦，岂不欲引<em class="r">曹</em>之祀者哉？如<em class="r">公孙强</em>不修厥政，<em class="r">叔铎</em>之祀忽诸。</p>
		</div>
	</div>
</main>

</body>
</html>
