<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷一百二十六滑稽列传第六十六</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷一百二十六滑稽列传第六十六</h1>
		<div class="content">
			<p><em class="r">孔子</em>曰：“六艺于治一也。《礼》以节人，《乐》以发和，《书》以道事，《诗》以达意，《易》以神化，《春秋》以义。”<em class="r">太史公</em>曰：天道恢恢，岂不大哉！谈言微中，亦可以解纷。</p>
<p><em class="r">淳于髡</em>者，<em class="r">齐</em>之赘婿也。长不满七尺，滑稽多辩，数使诸侯，未尝屈辱。<em class="r">齐威王</em>之时喜隐，好为淫乐长夜之饮，沈湎不治，委政卿大夫。百官荒乱，诸侯并侵，国且危亡，在于旦暮，左右莫敢谏。<em class="r">淳于髡</em>说之以隐曰：“国中有大鸟，止王之庭，三年不蜚又不鸣，王知此鸟何也？”王曰：“此鸟不飞则已，一飞冲天；不鸣则已，一鸣惊人。”于是乃朝诸县令长七十二人，赏一人，诛一人，奋兵而出。诸侯振惊，皆还<em class="r">齐</em>侵地。威行三十六年。语在《田完世家》中。</p>
<p><em class="r">威王</em>八年，<em class="r">楚</em>大发兵加<em class="r">齐</em>。<em class="r">齐王</em>使<em class="r">淳于髡</em>之<em class="r">赵</em>请救兵，赍金百斤，车马十驷。<em class="r">淳于髡</em>仰天大笑，冠缨索绝。王曰：“先生少之乎？”<em class="r">髡</em>曰：“何敢！”王曰：“笑岂有说乎？”<em class="r">髡</em>曰：“今者臣从东方来，见道傍有禳田者，操一豚蹄，酒一盂，祝曰：‘瓯窭满篝，汙邪满车，五谷蕃熟，穰穰满家。’臣见其所持者狭而所欲者奢，故笑之。”于是<em class="r">齐威王</em>乃益赍黄金千溢，白璧十双，车马百驷。<em class="r">髡</em>辞而行，至<em class="r">赵</em>。<em class="r">赵王</em>与之精兵十万，革车千乘。<em class="r">楚</em>闻之，夜引兵而去。</p>
<p><em class="r">威王</em>大说，置酒后宫，召<em class="r">髡</em>赐之酒。问曰：“先生能饮几何而醉？”对曰：“臣饮一斗亦醉，一石亦醉。”<em class="r">威王</em>曰：“先生饮一斗而醉，恶能饮一石哉！其说可得闻乎？”<em class="r">髡</em>曰：“赐酒大王之前，执法在傍，御史在后，<em class="r">髡</em>恐惧俯伏而饮，不过一斗径醉矣。若亲有严客，<em class="r">髡</em>帣耩鞠跽，侍酒于前，时赐馀沥，奉觞上寿，数起，饮不过二斗径醉矣。若朋友交游，久不相见，卒然相睹，欢然道故，私情相语，饮可五六斗径醉矣。若乃州闾之会，男女杂坐，行酒稽留，六博投壶，相引为曹，握手无罚，目眙不禁，前有堕珥，后有遗簪，<em class="r">髡</em>窃乐此，饮可八斗而醉二参。日暮酒阑，合尊促坐，男女同席，履舄交错，杯盘狼藉，堂上烛灭，主人留<em class="r">髡</em>而送客，罗襦襟解，微闻芗泽，当此之时，<em class="r">髡</em>心最欢，能饮一石。故曰酒极则乱，乐极则悲；万事尽然。”言不可极，极之而衰。以讽谏焉。<em class="r">齐王</em>曰：“善。”乃罢长夜之饮，以<em class="r">髡</em>为诸侯主客。宗室置酒，<em class="r">髡</em>尝在侧。</p>
<p>其后百馀年，<em class="r">楚</em>有<em class="r">优孟</em>。</p>
<p><em class="r">优孟</em>，故<em class="r">楚</em>之乐人也。长八尺，多辩，常以谈笑讽谏。<em class="r">楚庄王</em>之时，有所爱马，衣以文绣，置之华屋之下，席以露床，啗以枣脯。马病肥死，使群臣丧之，欲以棺椁大夫礼葬之。左右争之，以为不可。王下令曰：“有敢以马谏者，罪至死。”<em class="r">优孟</em>闻之，入殿门，仰天大哭。王惊而问其故。<em class="r">优孟</em>曰：“马者王之所爱也，以<em class="r">楚国</em>堂堂之大，何求不得，而以大夫礼葬之，薄，请以人君礼葬之。”王曰：“何如？”对曰：“臣请以雕玉为棺，文梓为椁，楩枫豫章为题凑，发甲卒为穿圹，老弱负土，<em class="r">齐赵</em>陪位于前，<em class="r">韩魏</em>翼卫其后，庙食太牢，奉以万户之邑。诸侯闻之，皆知大王贱人而贵马也。”王曰：“寡人之过一至此乎！为之奈何？”<em class="r">优孟</em>曰：“请为大王六畜葬之。以垅灶为椁，铜历为棺，赍以姜枣，荐以木兰，祭以粮稻，衣以火光，葬之于人腹肠。”于是王乃使以马属太官，无令天下久闻也。</p>
<p><em class="r">楚</em>相<em class="r">孙叔敖</em>知其贤人也，善待之。病且死，属其子曰：“我死，汝必贫困。若往见<em class="r">优孟</em>，言我<em class="r">孙叔敖</em>之子也。”居数年，其子穷困负薪，逢<em class="r">优孟</em>，与言曰：“我，<em class="r">孙叔敖</em>子也。父且死时，属我贫困往见<em class="r">优孟</em>。”<em class="r">优孟</em>曰：“若无远有所之。”即为<em class="r">孙叔敖</em>衣冠，抵掌谈语。岁馀，像<em class="r">孙叔敖</em>，<em class="r">楚王</em>及左右不能别也。<em class="r">庄王</em>置酒，<em class="r">优孟</em>前为寿。<em class="r">庄王</em>大惊，以为<em class="r">孙叔敖</em>复生也，欲以为相。<em class="r">优孟</em>曰：“请归与妇计之，三日而为相。”<em class="r">庄王</em>许之。三日后，<em class="r">优孟</em>复来。王曰：“妇言谓何？”<em class="r">孟</em>曰：“妇言慎无为，<em class="r">楚</em>相不足为也。如<em class="r">孙叔敖</em>之为<em class="r">楚</em>相，尽忠为廉以治<em class="r">楚</em>，<em class="r">楚王</em>得以霸。今死，其子无立锥之地，贫困负薪以自饮食。必如<em class="r">孙叔敖</em>，不如自杀。”因歌曰：“山居耕田苦，难以得食。起而为吏，身贪鄙者馀财，不顾耻辱。身死家室富，又恐受赇枉法，为奸触大罪，身死而家灭。贪吏安可为也！念为廉吏，奉法守职，竟死不敢为非。廉吏安可为也！<em class="r">楚</em>相<em class="r">孙叔敖</em>持廉至死，方今妻子穷困负薪而食，不足为也！”于是<em class="r">庄王</em>谢<em class="r">优孟</em>，乃召<em class="r">孙叔敖</em>子，封之<em class="r">寝丘</em>四百户，以奉其祀。后十世不绝。此知可以言时矣。</p>
<p>其后二百馀年，<em class="r">秦</em>有<em class="r">优旃</em>。</p>
<p><em class="r">优旃</em>者，<em class="r">秦</em>倡侏儒也。善为笑言，然合于大道。<em class="r">秦始皇</em>时，置酒而天雨，陛楯者皆沾寒。<em class="r">优旃</em>见而哀之，谓之曰：“汝欲休乎？”陛楯者皆曰：“幸甚。”<em class="r">优旃</em>曰：“我即呼汝，汝疾应曰诺。”居有顷，殿上上寿呼万岁。<em class="r">优旃</em>临槛大呼曰：“陛楣郎！”郎曰：“诺。”<em class="r">优旃</em>曰：“汝虽长，何益，幸雨立。我虽短也，幸休居。”于是<em class="r">始皇</em>使陛楯者得半相代。</p>
<p><em class="r">始皇</em>尝议欲大苑囿，东至<em class="r">函谷关</em>，西至<em class="r">雍</em>、<em class="r">陈仓</em>。<em class="r">优旃</em>曰：“善。多纵禽兽于其中，寇从东方来，令麋鹿触之足矣。”<em class="r">始皇</em>以故辍止。</p>
<p><em class="r">二世</em>立，又欲漆其城。<em class="r">优旃</em>曰：“善。主上虽无言，臣固将请之。漆城虽于百姓愁费，然佳哉！漆城荡荡，寇来不能上。即欲就之，易为漆耳，顾难为荫室。”于是<em class="r">二世</em>笑之，以其故止。居无何，<em class="r">二世</em>杀死，<em class="r">优旃</em>归<em class="r">汉</em>，数年而卒。</p>
<p><em class="r">太史公</em>曰：<em class="r">淳于髡</em>仰天大笑，<em class="r">齐威王</em>横行。<em class="r">优孟</em>摇头而歌，负薪者以封。<em class="r">优旃</em>临槛疾呼，陛楣得以半更。岂不亦伟哉！</p>
<p><em class="r">褚先生</em>曰：臣幸得以经术为郎，而好读外家传语。窃不逊让，复作故事滑稽之语六章，编之于左。可以览观扬意，以示后世好事者读之，以游心骇耳，以附益上方<em class="r">太史公</em>之三章。</p>
<p><em class="r">武帝</em>时有所幸倡<em class="r">郭舍人</em>者，发言陈辞虽不合大道，然令人主和说。<em class="r">武帝</em>少时，<em class="r">东武侯</em>母常养帝，帝壮时，号之曰“大乳母”。率一月再朝。朝奏入，有诏使幸臣<em class="r">马游卿</em>以帛五十匹赐乳母，又奉饮糒飧养乳母。乳母上书曰：“某所有公田，愿得假倩之。”帝曰：“乳母欲得之乎？”以赐乳母。乳母所言，未尝不听。有诏得令乳母乘车行驰道中。当此之时，公卿大臣皆敬重乳母。乳母家子孙奴从者横暴<em class="r">长安</em>中，当道掣顿人车马，夺人衣服。闻于中，不忍致之法。有司请徙乳母家室，处之于边。奏可。乳母当入至前，面见辞。乳母先见<em class="r">郭舍人</em>，为下泣。舍人曰：“即人见辞去，疾步数还顾。”乳母如其言，谢去，疾步数还顾。<em class="r">郭舍人</em>疾言骂之曰：“咄！老女子！何不疾行！陛下已壮矣，宁尚须汝乳而活邪？尚何还顾！”于是人主怜焉悲之，乃下诏止无徙乳母，罚谪谮之者。</p>
<p><em class="r">武帝</em>时，齐人有<em class="r">东方生</em>名<em class="r">朔</em>，以好古传书，爱经术，多所博观外家之语。<em class="r">朔</em>初入<em class="r">长安</em>，至公车上书，凡用三千奏牍。公车令两人共持举其书，仅然能胜之。人主从上方读之，止，辄乙其处，读之二月乃尽。诏拜以为郎，常在侧侍中。数召至前谈语，人主未尝不说也。时诏赐之食于前。饭已，尽怀其馀肉持去，衣尽污。数赐缣帛，檐揭而去。徒用所赐钱帛，取少妇于<em class="r">长安</em>中好女。率取妇一岁所者即弃去，更取妇。所赐钱财尽索之于女子。人主左右诸郎半呼之“狂人”。人主闻之，曰：“令<em class="r">朔</em>在事无为是行者，若等安能及之哉！”<em class="r">朔</em>任其子为郎，又为侍谒者，常持节出使。<em class="r">朔</em>行殿中，郎谓之曰：“人皆以先生为狂。”<em class="r">朔</em>曰：“如<em class="r">朔</em>等，所谓避世于朝廷间者也。古之人，乃避世于深山中。”时坐席中，酒酣，据地歌曰：“陆沈于俗，避世<em class="r">金马门</em>。宫殿中可以避世全身，何必深山之中，蒿庐之下。”<em class="r">金马门</em>者，宦者署门也，门傍有铜马，故谓之曰“金马门”。</p>
<p>时会聚宫下博士诸先生与论议，共难之曰：“<em class="r">苏秦</em>、<em class="r">张仪</em>一当万乘之主，而都卿相之位，泽及后世。今子大夫修先王之术，慕圣人之义，讽诵《诗书》百家之言，不可胜数。著于竹帛，自以为海内无双，即可谓博闻辩智矣。然悉力尽忠以事圣帝，旷日持久，积数十年，官不过侍郎，位不过执戟，意者尚有遗行邪？其故何也？”<em class="r">东方生</em>曰：“是固非子所能备也。彼一时也，此一时也，岂可同哉！夫<em class="r">张仪</em>、<em class="r">苏秦</em>之时，<em class="r">周室</em>大坏，诸侯不朝，力政争权，相禽以兵，并为十二国，未有雌雄，得士者强，失士者亡，故说听行通，身处尊位，泽及后世，子孙长荣。今非然也。圣帝在上，德流天下，诸侯宾服，威振四夷，连四海之外以为席，安于覆盂，天下平均，合为一家，动发举事，犹如运之掌中。贤与不肖，何以异哉？方今以天下之大，士民之众，竭精驰说，并进辐凑者，不可胜数。悉力慕义，困于衣食，或失门户。使<em class="r">张仪</em>、<em class="r">苏秦</em>与仆并生于今之世，曾不能得掌故，安敢望常侍侍郎乎！传曰：‘天下无害灾，虽有圣人，无所施其才；上下和同，虽有贤者，无所立功。’故曰时异则事异。虽然，安可以不务修身乎？《诗》曰：‘鼓钟于宫，声闻于外。’‘鹤鸣九皋，声闻于天。’苟能修身，何患不荣！<em class="r">太公</em>躬行仁义七十二年，逢<em class="r">文王</em>，得行其说，封于<em class="r">齐</em>，七百岁而不绝。此士之所以日夜孜孜，修学行道，不敢止也。今世之处士，时虽不用，崛然独立，块然独处，上观<em class="r">许由</em>，下察<em class="r">接舆</em>，策同<em class="r">范蠡</em>，忠合<em class="r">子胥</em>，天下和平，与义相扶，寡偶少徒，固其常也。子何疑于余哉！”于是诸先生默然无以应也。</p>
<p><em class="r">建章宫</em>后阁重栎中有物出焉，其状似麋。以闻，<em class="r">武帝</em>往临视之。问左右群臣习事通经术者，莫能知。诏<em class="r">东方朔</em>视之。<em class="r">朔</em>曰：“臣知之，愿赐美酒粱饭大飧臣，臣乃言。”诏曰：“可。”已又曰：“某所有公田鱼池蒲苇数顷，陛下以赐臣，臣<em class="r">朔</em>乃言。”诏曰：“可。”于是<em class="r">朔</em>乃肯言，曰：“所谓<em class="r">驺</em>牙者也。远方当来归义，而驺牙先见。其齿前后若一，齐等无牙，故谓之驺牙。”其后一岁所，<em class="r">匈奴混邪王</em>果将十万众来降<em class="r">汉</em>。乃复赐<em class="r">东方生</em>钱财甚多。</p>
<p>至老，<em class="r">朔</em>且死时，谏曰：“《诗》云‘营营青蝇，止于蕃。恺悌君子，无信谗言。谗言罔极，交乱四国’。愿陛下远巧佞，退谗言。”帝曰：“今顾<em class="r">东方朔</em>多善言？”怪之。居无几何，<em class="r">朔</em>果病死。传曰：“鸟之将死，其鸣也哀；人之将死，其言也善。”此之谓也。</p>
<p><em class="r">武帝</em>时，大将军<em class="r">卫青</em>者，<em class="r">卫后</em>兄也，封为<em class="r">长平侯</em>。从军击<em class="r">匈奴</em>，至<em class="r">余吾水</em>上而还，斩首捕虏，有功来归，诏赐金千斤。将军出宫门，<em class="r">齐</em>人<em class="r">东郭先生</em>以方士待诏公车，当道遮<em class="r">卫将军</em>车，拜谒曰：“愿白事。”将军止车前，<em class="r">东郭先生</em>旁车言曰：“<em class="r">王夫人</em>新得幸于上，家贫。今将军得金千斤，诚以其半赐<em class="r">王夫人</em>之亲，人主闻之必喜。此所谓奇策便计也。”<em class="r">卫将军</em>谢之曰：“先生幸告之以便计，请奉教。”于是<em class="r">卫将军</em>乃以五百金为<em class="r">王夫人</em>之亲寿。<em class="r">王夫人</em>以闻<em class="r">武帝</em>。帝曰：“大将军不知为此。”问之安所受计策，对曰：“受之待诏者<em class="r">东郭先生</em>。”诏召<em class="r">东郭先生</em>，拜以为郡都尉。<em class="r">东郭先生</em>久待诏公车，贫困饥寒，衣敝，履不完。行雪中，履有上无下，足尽践地。道中人笑之，<em class="r">东郭先生</em>应之曰：“谁能履行雪中，令人视之，其上履也，其履下处乃似人足者乎？”及其拜为二千石，佩青&lt;imgalt=""class="kindle-cn-inline-character"src="Image00248.jpg"/&gt;出宫门，行谢主人。故所以同官待诏者，等比祖道于都门外。荣华道路，立名当世。此所谓衣褐怀宝者也。当其贫困时，人莫省视；至其贵也，乃争附之。谚曰：“相马失之瘦，相士失之贫。”其此之谓邪？</p>
<p><em class="r">王夫人</em>病甚，人主至自往问之曰：“子当为王，欲安所置之？”对曰：“愿居<em class="r">洛阳</em>。”人主曰：“不可。<em class="r">洛阳</em>有武库、<em class="r">敖仓</em>，当关口，天下咽喉。自先帝以来，传不为置王。然<em class="r">关东</em>国莫大于<em class="r">齐</em>，可以为<em class="r">齐王</em>。”<em class="r">王夫人</em>以手击头，呼“幸甚”。<em class="r">王夫人</em>死，号曰“<em class="r">齐王太后</em>薨。”</p>
<p>昔者，<em class="r">齐王</em>使<em class="r">淳于髡</em>献鹄于<em class="r">楚</em>。出邑门，道飞其鹄，徒揭空笼，造诈成辞，往见<em class="r">楚王</em>曰：“<em class="r">齐王</em>使臣来献鹄，过于水上，不忍鹄之渴，出而饮之，去我飞亡。吾欲刺腹绞颈而死，恐人之议吾王以鸟兽之故令士自伤杀也。鹄，毛物，多相类者，吾欲买而代之，是不信而欺吾王也。欲赴佗国奔亡，痛吾两主使不通。故来服过，叩头受罪大王。”<em class="r">楚王</em>曰：“善，<em class="r">齐王</em>有信士若此哉！”厚赐之，财倍鹄在也。</p>
<p><em class="r">武帝</em>时，征<em class="r">北海</em>太守诣行在所。有文学卒史<em class="r">王先生</em>者，自请与太守俱，“吾有益于君”，君许之。诸府掾功曹白云：“<em class="r">王先生</em>嗜酒，多言少实，恐不可与俱。”太守曰：“先生意欲行，不可逆。”遂与俱。行至宫下，待诏宫府门。<em class="r">王先生</em>徒怀钱沽酒，与卫卒仆射饮，日醉，不视其太守。太守入跪拜。<em class="r">王先生</em>谓户郎曰：“幸为我呼吾君至门内遥语。”户郎为呼太守。太守来，望见<em class="r">王先生</em>。<em class="r">王先生</em>曰：“天子即问君何以治<em class="r">北海</em>令无盗贼，君对曰何哉？”对曰：“选择贤材，各任之以其能，赏异等，罚不肖。”<em class="r">王先生</em>曰：“对如是，是自誉自伐功，不可也。愿君对言，非臣之力，尽陛下神灵威武所变化也。”太守曰：“诺。”召入，至于殿下，有诏问之曰：“何于治<em class="r">北海</em>，令盗贼不起？”叩头对言：“非臣之力，尽陛下神灵威武之所变化也。”<em class="r">武帝</em>大笑，曰：“於呼！安得长者之语而称之！安所受之？”对曰：“受之文学卒史。”帝曰：“今安在？”对曰：“在宫府门外。”有诏召拜<em class="r">王先生</em>为水衡丞，以<em class="r">北海</em>太守为水衡都尉。传曰：“美言可以市，尊行可以加人。君子相送以言，小人相送以财。”</p>
<p><em class="r">魏文侯</em>时，<em class="r">西门豹</em>为<em class="r">邺</em>令。<em class="r">豹</em>往到<em class="r">邺</em>，会长老，问之民所疾苦。长老曰：“苦为<em class="r">河伯</em>娶妇，以故贫。”<em class="r">豹</em>问其故，对曰：“<em class="r">邺</em>三老、廷掾常岁赋敛百姓，收取其钱得数百万，用其二三十万为<em class="r">河伯</em>娶妇，与祝巫共分其馀钱持归。当其时，巫行视小家女好者，云是当为<em class="r">河伯</em>妇，即聘取。洗沐之，为治新缯绮縠衣，闲居斋戒；为治斋宫<em class="r">河</em>上，张缇绛帷，女居其中。为具牛酒饭食，十馀日。共粉饰之，如嫁女床席，令女居其上，浮之<em class="r">河</em>中。始浮，行数十里乃没。其人家有好女者，恐大巫祝为<em class="r">河伯</em>取之，以故多持女远逃亡。以故城中益空无人，又困贫，所从来久远矣。民人俗语曰‘即不为<em class="r">河伯</em>娶妇，水来漂没，溺其人民’云。”<em class="r">西门豹</em>曰：“至为<em class="r">河伯</em>娶妇时，愿三老、巫祝、父老送女<em class="r">河</em>上，幸来告语之，吾亦往送女。”皆曰：“诺。”</p>
<p>至其时，<em class="r">西门豹</em>往会之<em class="r">河</em>上。三老、官属、豪长者、里父老皆会，以人民往观之者三二千人。其巫，老女子也，已年七十。从弟子女十人所，皆衣缯单衣，立大巫后。<em class="r">西门豹</em>曰：“呼<em class="r">河伯</em>妇来，视其好丑。”即将女出帷中，来至前。<em class="r">豹</em>视之，顾谓三老、巫祝、父老曰：“是女子不好，烦大巫妪为入报<em class="r">河伯</em>，得更求好女，后日送之。”即使吏卒共抱大巫妪投之<em class="r">河</em>中。有顷，曰：“巫妪何久也？弟子趣之！”复以弟子一人投<em class="r">河</em>中。有顷，曰：“弟子何久也？复使一人趣之！”复投一弟子<em class="r">河</em>中。凡投三弟子。<em class="r">西门豹</em>曰：“巫妪弟子是女子也，不能白事，烦三老为入白之。”复投三老<em class="r">河</em>中。<em class="r">西门豹</em>簪笔磬折，向<em class="r">河</em>立待良久。长老、吏傍观者皆惊恐。<em class="r">西门豹</em>顾曰：“巫妪、三老不来还，奈之何？”欲复使廷掾与豪长者一人入趣之。皆叩头，叩头且破，额血流地，色如死灰。<em class="r">西门豹</em>曰：“诺，且留待之须臾。”须臾，<em class="r">豹</em>曰：“廷掾起矣。状<em class="r">河伯</em>留客之久，若皆罢去归矣。”<em class="r">邺</em>吏民大惊恐，从是以后，不敢复言为<em class="r">河伯</em>娶妇。</p>
<p><em class="r">西门豹</em>即发民凿十二渠，引<em class="r">河</em>水灌民田，田皆溉。当其时，民治渠少烦苦，不欲也。<em class="r">豹</em>曰：“民可以乐成，不可与虑始。今父老子弟虽患苦我，然百岁后期令父老子孙思我言。”至今皆得水利，民人以给足富。十二渠经绝驰道，到<em class="r">汉</em>之立，而长吏以为十二渠桥绝驰道，相比近，不可。欲合渠水，且至驰道合三渠为一桥。<em class="r">邺</em>民人父老不肯听长吏，以为<em class="r">西门君</em>所为也，贤君之法式不可更也。长吏终听置之。故<em class="r">西门豹</em>为<em class="r">邺</em>令，名闻天下，泽流后世，无绝已时，几可谓非贤大夫哉！</p>
<p>传曰：“<em class="r">子产</em>治<em class="r">郑</em>，民不能欺；<em class="r">子贱</em>治<em class="r">单父</em>，民不忍欺；<em class="r">西门豹</em>治<em class="r">邺</em>，民不敢欺。”三子之才能谁最贤哉？辨治者当能别之。</p>
		</div>
	</div>
</main>

</body>
</html>
