<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷一百二十二酷吏列传第六十二</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 0.9em;
		color: #555;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote *{font-size: 98%;}
</style>
<body>

<main role="main" class="flex-shrink-0">
	<div class="container-lg">
		<h1>史记卷一百二十二酷吏列传第六十二</h1>
		<div class="content">
			<p><em class="r">孔子</em>曰：“导之以政，齐之以刑，民免而无耻。导之以德，齐之以礼，有耻且格。”<em class="r">老氏</em>称：“上德不德，是以有德；下德不失德，是以无德。法令滋章，盗贼多有。”<em class="r">太史公</em>曰：信哉是言也！法令者治之具，而非制治清浊之源也。昔天下之网尝密矣，然奸伪萌起，其极也，上下相遁，至于不振。当是之时，吏治若救火扬沸，非武健严酷，恶能胜其任而愉快乎！言道德者，溺其职矣。故曰“听讼，吾犹人也，必也使无讼乎”。“下士闻道大笑之”。非虚言也。<em class="r">汉</em>兴，破觚而为圜，斲雕而为朴，网漏于吞舟之鱼，而吏治烝烝，不至于奸，黎民艾安。由是观之，在彼不在此。</p>
<p><em class="r">高后</em>时，酷吏独有<em class="r">侯封</em>，刻轹宗室，侵辱功臣。<em class="r">吕氏</em>已败，遂夷<em class="r">侯封</em>之家。<em class="r">孝景</em>时，<em class="r">晁错</em>以刻深颇用术辅其资，而七国之乱，发怒于<em class="r">错</em>，<em class="r">错</em>卒以被戮。其后有<em class="r">郅都</em>、<em class="r">宁成</em>之属。</p>
<p><em class="r">郅都</em>者，<em class="r">杨</em>人也。以郎事<em class="r">孝文帝</em>。<em class="r">孝景</em>时，<em class="r">都</em>为中郎将，敢直谏，面折大臣于朝。尝从入<em class="r">上林</em>，<em class="r">贾姬</em>如厕，野彘卒入厕。上目<em class="r">都</em>，<em class="r">都</em>不行。上欲自持兵救<em class="r">贾姬</em>，<em class="r">都</em>伏上前曰：“亡一姬复一姬进，天下所少宁<em class="r">贾姬</em>等乎？陛下纵自轻，奈宗庙太后何！”上还，彘亦去。太后闻之，赐<em class="r">都</em>金百斤，由此重<em class="r">郅都</em>。</p>
<p><em class="r">济南&lt;imgalt=""class="kindle-cn-inline-character"src="Image00240.jpg"/&gt;氏</em>宗人三百馀家，豪猾，二千石莫能制，于是<em class="r">景帝</em>乃拜<em class="r">都</em>为_济_<em class="r">南</em>太守。至则族灭<em class="r">&lt;imgalt=""class="kindle-cn-inline-character"src="Image00240.jpg"/&gt;氏</em>首恶，馀皆股栗。居岁馀，郡中不拾遗。旁十馀郡守畏<em class="r">都</em>如大府。</p>
<p><em class="r">都</em>为人勇，有气力，公廉，不发私书，问遗无所受，请寄无所听。常自称曰：“已倍亲而仕，身固当奉职死节官下，终不顾妻子矣。”</p>
<p><em class="r">郅都</em>迁为中尉。丞相<em class="r">条侯</em>至贵倨也，而<em class="r">都</em>揖丞相。是时民朴，畏罪自重，而<em class="r">都</em>独先严酷，致行法不避贵戚，列侯宗室见<em class="r">都</em>侧目而视，号曰“苍鹰”。</p>
<p><em class="r">临江王</em>征诣中尉府对簿，<em class="r">临江王</em>欲得刀笔为书谢上，而<em class="r">都</em>禁吏不予。<em class="r">魏其侯</em>使人以间与<em class="r">临江王</em>。<em class="r">临江王</em>既为书谢上，因自杀。<em class="r">窦太后</em>闻之，怒，以危法中<em class="r">都</em>，<em class="r">都</em>免归家。<em class="r">孝景帝</em>乃使使持节拜<em class="r">都</em>为<em class="r">雁门</em>太守，而便道之官，得以便宜从事。<em class="r">匈奴</em>素闻<em class="r">郅都</em>节，居边，为引兵去，竟<em class="r">郅都</em>死不近<em class="r">雁门</em>。<em class="r">匈奴</em>至为偶人象<em class="r">郅都</em>，令骑驰射莫能中，见惮如此。<em class="r">匈奴</em>患之。<em class="r">窦太后</em>乃竟中<em class="r">都</em>以<em class="r">汉</em>法。<em class="r">景帝</em>曰：“<em class="r">都</em>忠臣。”欲释之。<em class="r">窦太后</em>曰：“<em class="r">临江王</em>独非忠臣邪？”于是遂斩<em class="r">郅都</em>。</p>
<p><em class="r">宁成</em>者，<em class="r">穰</em>人也。以郎谒者事<em class="r">景帝</em>。好气，为人小吏，必陵其长吏；为人上，操下如束湿薪。滑贼任威。稍迁至<em class="r">济南</em>都尉，而<em class="r">郅都</em>为守。始前数都尉皆步入府，因吏谒守如县令，其畏<em class="r">郅都</em>如此。及<em class="r">成</em>往，直陵<em class="r">都</em>出其上。<em class="r">都</em>素闻其声，于是善遇，与结欢。久之，<em class="r">郅都</em>死，后<em class="r">长安</em>左右宗室多暴犯法，于是上召<em class="r">宁成</em>为中尉。其治效<em class="r">郅都</em>，其廉弗如，然宗室豪桀皆人人惴恐。</p>
<p><em class="r">武帝</em>即位，徙为内史。外戚多毁<em class="r">成</em>之短，抵罪髡钳。是时九卿罪死即死，少被刑，而<em class="r">成</em>极刑，自以为不复收，于是解脱，诈刻传出关归家。称曰：“仕不至二千石，贾不至千万，安可比人乎！”乃贳贷买陂田千馀顷，假贫民，役使数千家。数年，会赦。致产数千金，为任侠，持吏长短，出从数十骑。其使民威重于郡守。</p>
<p><em class="r">周阳由</em>者，其父<em class="r">赵兼</em>以<em class="r">淮南王</em>舅父侯<em class="r">周阳</em>，故因姓<em class="r">周阳氏</em>。<em class="r">由</em>以宗家任为郎，事<em class="r">孝文</em>及<em class="r">景帝</em>。<em class="r">景帝</em>时，<em class="r">由</em>为郡守。<em class="r">武帝</em>即位，吏治尚循谨甚，然<em class="r">由</em>居二千石中，最为暴酷骄恣。所爱者，挠法活之；所憎者，曲法诛灭之。所居郡，必夷其豪。为守，视都尉如令。为都尉，必陵太守，夺之治。与<em class="r">汲黯</em>俱为忮，<em class="r">司马安</em>之文恶，俱在二千石列，同车未尝敢均茵伏。</p>
<p><em class="r">由</em>后为<em class="r">河东</em>都尉，时与其守<em class="r">胜屠公</em>争权，相告言罪。<em class="r">胜屠公</em>当抵罪，义不受刑，自杀，而<em class="r">由</em>弃市。</p>
<p>自<em class="r">宁成</em>、<em class="r">周阳由</em>之后，事益多，民巧法，大抵吏之治类多<em class="r">成</em>、<em class="r">由</em>等矣。</p>
<p><em class="r">赵禹</em>者，<em class="r">斄</em>人。以佐史补中都官，用廉为令史，事太尉<em class="r">亚夫</em>。<em class="r">亚夫</em>为丞相，<em class="r">禹</em>为丞相史，府中皆称其廉平。然<em class="r">亚夫</em>弗任，曰：“极知<em class="r">禹</em>无害，然文深，不可以居大府。”今上时，<em class="r">禹</em>以刀笔吏积劳，稍迁为御史。上以为能，至太中大夫。与<em class="r">张汤</em>论定诸律令，作见知，吏传得相监司。用法益刻，盖自此始。</p>
<p><em class="r">张汤</em>者，<em class="r">杜</em>人也。其父为<em class="r">长安</em>丞，出，<em class="r">汤</em>为儿守舍。还而鼠盗肉，其父怒，笞<em class="r">汤</em>。<em class="r">汤</em>掘窟得盗鼠及馀肉，劾鼠掠治，传爰书，讯鞫论报，并取鼠与肉，具狱磔堂下。其父见之，视其文辞如老狱吏，大惊，遂使书狱。父死后，<em class="r">汤</em>为<em class="r">长安</em>吏，久之。</p>
<p><em class="r">周阳侯</em>始为诸卿时，尝系<em class="r">长安</em>，<em class="r">汤</em>倾身为之。及出为侯，大与<em class="r">汤</em>交，遍见<em class="r">汤</em>贵人。<em class="r">汤</em>给事内史，为<em class="r">宁成</em>掾，以<em class="r">汤</em>为无害，言大府，调为<em class="r">茂陵</em>尉，治方中。</p>
<p><em class="r">武安侯</em>为丞相，征<em class="r">汤</em>为史，时荐言之天子，补御史，使案事。治<em class="r">陈皇后</em>蛊狱，深竟党与。于是上以为能，稍迁至太中大夫。与<em class="r">赵禹</em>共定诸律令，务在深文，拘守职之吏。已而<em class="r">赵禹</em>迁为中尉，徙为少府，而<em class="r">张汤</em>为廷尉，两人交欢，而兄事<em class="r">禹</em>。<em class="r">禹</em>为人廉倨。为吏以来，舍毋食客。公卿相造请<em class="r">禹</em>，<em class="r">禹</em>终不报谢，务在绝知友宾客之请，孤立行一意而已。见文法辄取，亦不覆案，求官属阴罪。<em class="r">汤</em>为人多诈，舞智以御人。始为小吏，干没，与<em class="r">长安</em>富贾<em class="r">田甲</em>、<em class="r">鱼翁叔</em>之属交私。及列九卿，收接天下名士大夫，己心内虽不合，然阳浮慕之。</p>
<p>是时上方乡文学，<em class="r">汤</em>决大狱，欲傅古义，乃请博士弟子治《尚书》、《春秋》补廷尉史，亭疑法。奏谳疑事，必豫先为上分别其原，上所是，受而著谳决法廷尉絜令，扬主之明。奏事即谴，<em class="r">汤</em>应谢，乡上意所便，必引正、监、掾史贤者，曰：“固为臣议，如上责臣，臣弗用，愚抵于此。”罪常释。间即奏事，上善之，曰：“臣非知为此奏，乃正、监、掾史某为之。”其欲荐吏，扬人之善蔽人之过如此。所治即上意所欲罪，予监史深祸者；即上意所欲释，与监史轻平者。所治即豪，必舞文巧诋；即下户羸弱，时口言，虽文致法，上财察。于是往往释<em class="r">汤</em>所言。<em class="r">汤</em>至于大吏，内行修也。通宾客饮食。于故人子弟为吏及贫昆弟，调护之尤厚。其造请诸公，不避寒暑。是以<em class="r">汤</em>虽文深意忌不专平，然得此声誉。而刻深吏多为爪牙用者，依于文学之士。丞相<em class="r">弘</em>数称其美。及治<em class="r">淮南</em>、<em class="r">衡山</em>、<em class="r">江都</em>反狱，皆穷根本。<em class="r">严助</em>及<em class="r">伍被</em>，上欲释之。<em class="r">汤</em>争曰：“<em class="r">伍被</em>本画反谋，而<em class="r">助</em>亲幸出入禁闼爪牙臣，乃交私诸侯如此，弗诛，后不可治。”于是上可论之。其治狱所排大臣自为功，多此类。于是<em class="r">汤</em>益尊任，迁为御史大夫。</p>
<p>会<em class="r">浑邪</em>等降，<em class="r">汉</em>大兴兵伐<em class="r">匈奴</em>，<em class="r">山东</em>水旱，贫民流徙，皆仰给县官，县官空虚。于是丞上指，请造白金及五铢钱，笼天下盐铁，排富商大贾，出告缗令，&lt;imgalt=""class="kindle-cn-inline-character"src="Image00241.jpg"/&gt;豪强并兼之家，舞文巧诋以辅法。<em class="r">汤</em>每朝奏事，语国家用，日晏，天子忘食。丞相取充位，天下事皆决于<em class="r">汤</em>。百姓不安其生，骚动，县官所兴，未获其利，奸吏并侵渔，于是痛绳以罪。则自公卿以下，至于庶人，咸指<em class="r">汤</em>。<em class="r">汤</em>尝病，天子至自视病，其隆贵如此。</p>
<p><em class="r">匈奴</em>来请和亲，群臣议上前。博士<em class="r">狄山</em>曰：“和亲便。”上问其便，<em class="r">山</em>曰：“兵者凶器，未易数动。<em class="r">高帝</em>欲伐<em class="r">匈奴</em>，大困<em class="r">平城</em>，乃遂结和亲。<em class="r">孝惠</em>、<em class="r">高后</em>时，天下安乐。及<em class="r">孝文帝</em>欲事<em class="r">匈奴</em>，北边萧然苦兵矣。<em class="r">孝景</em>时，<em class="r">吴楚</em>七国反，<em class="r">景帝</em>往来两宫间，寒心者数月。<em class="r">吴楚</em>已破，竟<em class="r">景帝</em>不言兵，天下富实。今自陛下举兵击<em class="r">匈奴</em>，中国以空虚，边民大困贫。由此观之，不如和亲。”上问<em class="r">汤</em>，<em class="r">汤</em>曰：“此愚儒，无知。”<em class="r">狄山</em>曰：“臣固愚忠，若御史大夫<em class="r">汤</em>乃诈忠。若<em class="r">汤</em>之治<em class="r">淮南</em>、<em class="r">江都</em>，以深文痛诋诸侯，别疏骨肉，使蕃臣不自安。臣固知<em class="r">汤</em>之为诈忠。”于是上作色曰：“吾使生居一郡，能无使虏入盗乎？”曰：“不能。”曰：“居一县？”对曰：“不能。”复曰：“居一障间？”<em class="r">山</em>自度辩穷且下吏，曰：“能。”于是上遣<em class="r">山</em>乘鄣。至月馀，<em class="r">匈奴</em>斩<em class="r">山</em>头而去。自是以后，群臣震慴。</p>
<p><em class="r">汤</em>之客<em class="r">田甲</em>，虽贾人，有贤操。始<em class="r">汤</em>为小吏时，与钱通，及<em class="r">汤</em>为大吏，<em class="r">甲</em>所以责<em class="r">汤</em>行义过失，亦有烈士风。</p>
<p><em class="r">汤</em>为御史大夫七岁，败。</p>
<p><em class="r">河东</em>人<em class="r">李文</em>尝与<em class="r">汤</em>有郤，已而为御史中丞，恚，数从中文书事有可以伤<em class="r">汤</em>者，不能为地。<em class="r">汤</em>有所爱史<em class="r">鲁谒居</em>，知<em class="r">汤</em>不平，使人上蜚变告<em class="r">文</em>奸事，事下<em class="r">汤</em>，<em class="r">汤</em>治论杀<em class="r">文</em>，而<em class="r">汤</em>心知<em class="r">谒居</em>为之。上问曰：“言变事纵迹安起？”<em class="r">汤</em>详惊曰：“此殆<em class="r">文</em>故人怨之。”<em class="r">谒居</em>病卧闾里主人，<em class="r">汤</em>自往视疾，为<em class="r">谒居</em>摩足。<em class="r">赵国</em>以冶铸为业，王数讼铁官事，<em class="r">汤</em>常排<em class="r">赵王</em>。<em class="r">赵王</em>求<em class="r">汤</em>阴事。<em class="r">谒居</em>尝案<em class="r">赵王</em>，<em class="r">赵王</em>怨之，并上书告：“<em class="r">汤</em>，大臣也，史<em class="r">谒居</em>有病，<em class="r">汤</em>至为摩足，疑与为大奸。”事下廷尉。<em class="r">谒居</em>病死，事连其弟，弟系导官。<em class="r">汤</em>亦治他囚导官，见<em class="r">谒居</em>弟，欲阴为之，而详不省。<em class="r">谒居</em>弟弗知，怨<em class="r">汤</em>，使人上书告<em class="r">汤</em>与<em class="r">谒居</em>谋，共变告<em class="r">李文</em>。事下<em class="r">减宣</em>。<em class="r">宣</em>尝与<em class="r">汤</em>有郤，及得此事，穷竟其事，未奏也。会人有盗发<em class="r">孝文园</em>瘗钱，丞相<em class="r">青翟</em>朝，与<em class="r">汤</em>约俱谢，至前，<em class="r">汤</em>念独丞相以四时行园，当谢，<em class="r">汤</em>无与也，不谢。丞相谢，上使御史案其事。<em class="r">汤</em>欲致其文丞相见知，丞相患之。三长史皆害<em class="r">汤</em>，欲陷之。</p>
<p>始长史<em class="r">朱买臣</em>，<em class="r">会稽</em>人也。读《春秋》。<em class="r">庄助</em>使人言<em class="r">买臣</em>，<em class="r">买臣</em>以《楚辞》与<em class="r">助</em>俱幸，侍中，为太中大夫，用事；而<em class="r">汤</em>乃为小吏，跪伏使<em class="r">买臣</em>等前。已而<em class="r">汤</em>为廷尉，治<em class="r">淮南</em>狱，排挤<em class="r">庄助</em>，<em class="r">买臣</em>固心望。及<em class="r">汤</em>为御史大夫，<em class="r">买臣</em>以<em class="r">会稽</em>守为主爵都尉，列于九卿。数年，坐法废，守长史，见<em class="r">汤</em>，<em class="r">汤</em>坐床上，丞史遇<em class="r">买臣</em>弗为礼。<em class="r">买臣楚</em>士，深怨，常欲死之。<em class="r">王朝</em>，<em class="r">齐</em>人也。以术至右内史。<em class="r">边通</em>，学长短，刚暴强人也，官再至<em class="r">济南</em>相。故皆居<em class="r">汤</em>右，已而失官，守长史，诎体于<em class="r">汤</em>。<em class="r">汤</em>数行丞相事，知此三长史素贵，常凌折之。以故三长史合谋曰：“始<em class="r">汤</em>约与君谢，已而卖君；今欲劾君以宗庙事，此欲代君耳。吾知<em class="r">汤</em>阴事。”使吏捕案<em class="r">汤</em>左<em class="r">田信</em>等，曰<em class="r">汤</em>且欲奏请，<em class="r">信</em>辄先知之，居物致富，与<em class="r">汤</em>分之，及他奸事。事辞颇闻。上问<em class="r">汤</em>曰：“吾所为，贾人辄先知之，益居其物，是类有以吾谋告之者。”<em class="r">汤</em>不谢。<em class="r">汤</em>又详惊曰：“固宜有。”<em class="r">减宣</em>亦奏<em class="r">谒居</em>等事。天子果以<em class="r">汤</em>怀诈面欺，使使八辈簿责<em class="r">汤</em>。<em class="r">汤</em>具自道无此，不服。于是上使<em class="r">赵禹</em>责<em class="r">汤</em>。<em class="r">禹</em>至，让<em class="r">汤</em>曰：“君何不知分也。君所治夷灭者几何人矣？今人言君皆有状，天子重致君狱，欲令君自为计，何多以对簿为？”<em class="r">汤</em>乃为书谢曰：“<em class="r">汤</em>无尺寸功，起刀笔吏，陛下幸致为三公，无以塞责。然谋陷<em class="r">汤</em>罪者，三长史也。”遂自杀。</p>
<p><em class="r">汤</em>死，家产直不过五百金，皆所得奉赐，无他业。昆弟诸子欲厚葬<em class="r">汤</em>，<em class="r">汤</em>母曰：“<em class="r">汤</em>为天子大臣，被汙恶言而死，何厚葬乎！”载以牛车，有棺无椁。天子闻之，曰：“非此母不能生此子。”乃尽案诛三长史。丞相<em class="r">青翟</em>自杀。出<em class="r">田信</em>。上惜<em class="r">汤</em>，稍迁其子<em class="r">安世</em>。</p>
<p><em class="r">赵禹</em>中废，已而为廷尉。始<em class="r">条侯</em>以为<em class="r">禹</em>贼深，弗任。及<em class="r">禹</em>为少府，比九卿。<em class="r">禹</em>酷急，至晚节，事益多，吏务为严峻，而<em class="r">禹</em>治加缓，而名为平。<em class="r">王温舒</em>等后起，治酷于<em class="r">禹</em>。<em class="r">禹</em>以老，徙为<em class="r">燕</em>相。数岁，乱悖有罪，免归。后<em class="r">汤</em>十馀年，以寿卒于家。</p>
<p><em class="r">义纵</em>者，<em class="r">河东</em>人也。为少年时，尝与<em class="r">张次公</em>俱攻剽为群盗。<em class="r">纵</em>有姊<em class="r">姁</em>，以医幸<em class="r">王太后</em>。<em class="r">王太后</em>问：“有子兄弟为官者乎？”姊曰：“有弟无行，不可。”太后乃告上，拜<em class="r">义姁</em>弟<em class="r">纵</em>为中郎，补<em class="r">上党郡</em>中令。治敢行，少蕴藉，县无逋事，举为第一。迁为<em class="r">长陵</em>及<em class="r">长安</em>令，直法行治，不避贵戚。以捕案太后外孙<em class="r">修成君</em>子<em class="r">仲</em>，上以为能，迁为<em class="r">河内</em>都尉。至则族灭其豪<em class="r">穰氏</em>之属，<em class="r">河内</em>道不拾遗。而<em class="r">张次公</em>亦为郎，以勇悍从军，敢深入，有功，为<em class="r">岸头侯</em>。</p>
<p><em class="r">宁成</em>家居，上欲以为郡守。御史大夫<em class="r">弘</em>曰：“臣居<em class="r">山东</em>为小吏时，<em class="r">宁成</em>为<em class="r">济南</em>都尉，其治如狼牧羊。<em class="r">成</em>不可使治民。”上乃拜<em class="r">成</em>为关都尉。岁馀，<em class="r">关东</em>吏隶郡国出入关者，号曰“宁见乳虎，无值<em class="r">宁成</em>之怒”。<em class="r">义纵</em>自<em class="r">河内</em>迁为<em class="r">南阳</em>太守，闻<em class="r">宁成</em>家居<em class="r">南阳</em>，及<em class="r">纵</em>至关，<em class="r">宁成</em>侧行送迎，然<em class="r">纵</em>气盛，弗为礼。至郡，遂案<em class="r">宁氏</em>，尽破碎其家。<em class="r">成</em>坐有罪，及<em class="r">孔</em>、<em class="r">暴</em>之属皆奔亡，<em class="r">南阳</em>吏民重足一迹。而<em class="r">平氏朱彊</em>、<em class="r">杜衍</em>、<em class="r">杜周</em>为<em class="r">纵</em>牙爪之吏，任用，迁为廷史。军数出<em class="r">定襄</em>，<em class="r">定襄</em>吏民乱败，于是徙<em class="r">纵</em>为<em class="r">定襄</em>太守。<em class="r">纵</em>至，掩<em class="r">定襄</em>狱中重罪轻系二百馀人，及宾客昆弟私入相视亦二百馀人。<em class="r">纵</em>一捕鞠，曰“为死罪解脱”。是日皆报杀四百馀人。其后郡中不寒而栗，猾民佐吏为治。</p>
<p>是时<em class="r">赵禹</em>、<em class="r">张汤</em>以深刻为九卿矣，然其治尚宽，辅法而行，而<em class="r">纵</em>以鹰击毛挚为治。后会五铢钱白金起，民为奸，京师尤甚，乃以<em class="r">纵</em>为右内史，<em class="r">王温舒</em>为中尉。<em class="r">温舒</em>至恶，其所为不先言<em class="r">纵</em>，<em class="r">纵</em>必以气凌之，败坏其功。其治，所诛杀甚多，然取为小治，奸益不胜，直指始出矣。吏之治以斩杀缚束为务，<em class="r">阎奉</em>以恶用矣。<em class="r">纵</em>廉，其治放<em class="r">郅都</em>。上幸<em class="r">鼎湖</em>，病久，已而卒起幸<em class="r">甘泉</em>，道多不治。上怒曰：“<em class="r">纵</em>以我为不复行此道乎？”嗛之。至冬，<em class="r">杨可</em>方受告缗，<em class="r">纵</em>以为此乱民，部吏捕其为<em class="r">可</em>使者。天子闻，使<em class="r">杜式</em>治，以为废格沮事，弃<em class="r">纵</em>市。后一岁，<em class="r">张汤</em>亦死。</p>
<p><em class="r">王温舒</em>者，<em class="r">阳陵</em>人也。少时椎埋为奸。已而试补县亭长，数废。为吏，以治狱至廷史。事<em class="r">张汤</em>，迁为御史。督盗贼，杀伤甚多，稍迁至<em class="r">广平</em>都尉。择郡中豪敢任吏十馀人，以为爪牙，皆把其阴重罪，而纵使督盗贼，快其意所欲得。此人虽有百罪，弗法；即有避，因其事夷之，亦灭宗。以其故<em class="r">齐赵</em>之郊盗贼不敢近<em class="r">广平</em>，<em class="r">广平</em>声为道不拾遗。上闻，迁为<em class="r">河内</em>太守。</p>
<p>素居<em class="r">广平</em>时，皆知<em class="r">河内</em>豪奸之家，及往，九月而至。令郡具私马五十匹，为驿自<em class="r">河内</em>至长安，部吏如居<em class="r">广平</em>时方略，捕郡中豪猾，郡中豪猾相连坐千馀家。上书请，大者至族，小者乃死，家尽没入偿臧。奏行不过二三日，得可事。论报，至流血十馀里。<em class="r">河内</em>皆怪其奏，以为神速。尽十二月，郡中毋声，毋敢夜行，野无犬吠之盗。其颇不得失，之旁郡国，黎来，会春，<em class="r">温舒</em>顿足叹曰：“嗟乎，令冬月益展一月，足吾事矣！”其好杀伐行威不爱人如此。天子闻之，以为能，迁为中尉。其治复放<em class="r">河内</em>，徙诸名祸猾吏与从事，<em class="r">河内</em>则<em class="r">杨皆</em>、<em class="r">麻戊</em>，<em class="r">关中杨赣</em>、<em class="r">成信</em>等。<em class="r">义纵</em>为内史，惮未敢恣治。及<em class="r">纵</em>死，<em class="r">张汤</em>败后，徙为廷尉，而<em class="r">尹齐</em>为中尉。</p>
<p><em class="r">尹齐</em>者，<em class="r">东郡茌平</em>人。以刀笔稍迁至御史。事<em class="r">张汤</em>，<em class="r">张汤</em>数称以为廉武，使督盗贼，所斩伐不避贵戚。迁为关内都尉，声甚于<em class="r">宁成</em>。上以为能，迁为中尉，吏民益凋敝。<em class="r">尹齐</em>木强少文，豪恶吏伏匿而善吏不能为治，以故事多废，抵罪。上复徙<em class="r">温舒</em>为中尉，而<em class="r">杨仆</em>以严酷为主爵都尉。</p>
<p><em class="r">杨仆</em>者，<em class="r">宜阳</em>人也。以千夫为吏。<em class="r">河南</em>守案举以为能，迁为御史，使督盗贼<em class="r">关东</em>。治放<em class="r">尹齐</em>，以为敢挚行。稍迁至主爵都尉，列九卿。天子以为能。<em class="r">南越</em>反，拜为楼船将军，有功，封<em class="r">将梁侯</em>。为<em class="r">荀彘</em>所缚。居久之，病死。</p>
<p>而<em class="r">温舒</em>复为中尉。为人少文，居廷惛惛不辩，至于中尉则心开。督盗贼，素习<em class="r">关中</em>俗，知豪恶吏，豪恶吏尽复为用，为方略。吏苛察，盗贼恶少年投缿购告言奸，置伯格长以牧司奸盗贼。<em class="r">温舒</em>为人谄，善事有势者；即无势者，视之如奴。有势家，虽有奸如山，弗犯；无势者，贵戚必侵辱。舞文巧诋下户之猾，以焄大豪。其治中尉如此。奸猾穷治，大抵尽靡烂狱中，行论无出者。其爪牙吏虎而冠。于是中尉部中中猾以下皆伏，有势者为游声誉，称治。治数岁，其吏多以权富。</p>
<p><em class="r">温舒</em>击<em class="r">东越</em>还，议有不中意者，坐小法抵罪免。是时天子方欲作<em class="r">通天台</em>而未有人，<em class="r">温舒</em>请覆中尉脱卒，得数万人作。上说，拜为少府。徙为右内史，治如其故，奸邪少禁。坐法失官。复为右辅，行中尉事，如故操。</p>
<p>岁馀，会<em class="r">宛</em>军发，诏征豪吏，<em class="r">温舒</em>匿其吏<em class="r">华成</em>，及人有变告<em class="r">温舒</em>受员骑钱，他奸利事，罪至族，自杀。其时两弟及两婚家亦各自坐他罪而族。光禄<em class="r">徐自为</em>曰：“悲夫，夫古有三族，而<em class="r">王温舒</em>罪至同时而五族乎！”</p>
<p><em class="r">温舒</em>死，家直累千金。后数岁，<em class="r">尹齐</em>亦以<em class="r">淮阳</em>都尉病死，家直不满五十金。所诛灭<em class="r">淮阳</em>甚多，及死，仇家欲烧其尸，尸亡去归葬。</p>
<p>自<em class="r">温舒</em>等以恶为治，而郡守、都尉、诸侯二千石欲为治者，其治大抵尽放<em class="r">温舒</em>，而吏民益轻犯法，盗贼滋起。<em class="r">南阳</em>有<em class="r">梅免</em>、<em class="r">白政</em>，<em class="r">楚</em>有<em class="r">殷中</em>、<em class="r">杜少</em>，<em class="r">齐</em>有<em class="r">徐勃</em>，<em class="r">燕赵</em>之间有<em class="r">坚卢</em>、<em class="r">范生</em>之属。大群至数千人，擅自号，攻城邑，取库兵，释死罪，缚辱郡太守、都尉，杀二千石，为檄告县趣具食；小群以百数，掠卤乡里者，不可胜数也。于是天子始使御史中丞、丞相长史督之。犹弗能禁也，乃使光禄大夫<em class="r">范昆</em>、诸辅都尉及故九卿<em class="r">张德</em>等衣绣衣，持节，虎符发兵以兴击，斩首大部或至万馀级，及以法诛通饮食，坐连诸郡，甚者数千人。数岁，乃颇得其渠率。散卒失亡，复聚党阻山川者，往往而群居，无可奈何。于是作“沈命法”，曰群盗起不发觉，发觉而捕弗满品者，二千石以下至小吏主者皆死。其后小吏畏诛，虽有盗不敢发，恐不能得，坐课累府，府亦使其不言。故盗贼寖多，上下相为匿，以文辞避法焉。</p>
<p><em class="r">减宣</em>者，<em class="r">杨</em>人也。以佐史无害给事<em class="r">河东</em>守府。<em class="r">卫将军青</em>使买马<em class="r">河东</em>，见<em class="r">宣</em>无害，言上，征为大厩<em class="r">丞</em>。官事辨，稍迁至御史及中丞。使治<em class="r">主父偃</em>及治<em class="r">淮南</em>反狱，所以微文深诋，杀者甚众，称为敢决疑。数废数起，为御史及中丞者几二十岁。<em class="r">王温舒</em>免中尉，而宣为左内史。其治米盐，事大小皆关其手，自部署县名曹实物，官吏令丞不得擅摇，痛以重法绳之。居官数年，一切郡中为小治辨，然独宣以小致大，能因力行之，难以为经。中废。为右扶风，坐怨<em class="r">成信</em>，<em class="r">信</em>亡藏<em class="r">上林</em>中，<em class="r">宣</em>使<em class="r">郿</em>令格杀<em class="r">信</em>，吏卒格<em class="r">信</em>时，射中<em class="r">上林</em>苑门，<em class="r">宣</em>下吏诋罪，以为大逆，当族，自杀。而<em class="r">杜周</em>任用。</p>
<p><em class="r">杜周</em>者，<em class="r">南阳杜衍</em>人。<em class="r">义纵</em>为<em class="r">南阳</em>守，以为爪牙，举为廷尉史。事<em class="r">张汤</em>，<em class="r">汤</em>数言其无害，至御史。使案边失亡，所论杀甚众。奏事中上意，任用，与<em class="r">减宣</em>相编，更为中丞十馀岁。</p>
<p>其治与宣相放，然重迟，外宽，内深次骨。<em class="r">宣</em>为左内史，<em class="r">周</em>为廷尉，其治大放<em class="r">张汤</em>而善候伺。上所欲挤者，因而陷之；上所欲释者，久系待问而微见其冤状。客有让<em class="r">周</em>曰：“君为天子决平，不循三尺法，专以人主意指为狱。狱者固如是乎？”<em class="r">周</em>曰：“三尺安出哉？前主所是著为律，后主所是疏为令，当时为是，何古之法乎！”</p>
<p>至<em class="r">周</em>为廷尉，诏狱亦益多矣。二千石系者新故相因，不减百馀人。郡吏大府举之廷尉，一岁至千馀章。章大者连逮证案数百，小者数十人；远者数千，近者数百里。会狱，吏因责如章告劾，不服，以笞掠定之。于是闻有逮皆亡匿。狱久者至更数赦十有馀岁而相告言，大抵尽诋以不道以上。廷尉及中都官诏狱逮至六七万人，吏所增加十万馀人。</p>
<p><em class="r">周</em>中废，后为执金吾，逐盗，捕治<em class="r">桑弘羊</em>、<em class="r">卫皇后</em>昆弟子刻深，天子以为尽力无私，迁为御史大夫。家两子，夹<em class="r">河</em>为守。其治暴酷皆甚于<em class="r">王温舒</em>等矣。<em class="r">杜周</em>初征为廷史，有一马，且不全；及身久任事，至三公列，子孙尊官，家訾累数巨万矣。</p>
<p><em class="r">太史公</em>曰：自<em class="r">郅都</em>、<em class="r">杜周</em>十人者，此皆以酷烈为声。然<em class="r">郅都</em>伉直，引是非，争天下大体。<em class="r">张汤</em>以知阴阳，人主与俱上下，时数辩当否，国家赖其便。<em class="r">赵禹</em>时据法守正。<em class="r">杜周</em>从谀，以少言为重。自<em class="r">张汤</em>死后，网密，多诋严，官事寖以秏废。九卿碌碌奉其官，救过不赡，何暇论绳墨之外乎！然此十人中，其廉者足以为仪表，其污者足以为戒，方略教导，禁奸止邪，一切亦皆彬彬质有其文武焉。虽惨酷，斯称其位矣。至若<em class="r">蜀</em>守<em class="r">冯当</em>暴挫，<em class="r">广汉李贞</em>擅磔人，<em class="r">东郡弥仆</em>锯项，<em class="r">天水骆璧</em>推咸，<em class="r">河东褚广</em>妄杀，<em class="r">京兆无忌</em>、<em class="r">冯翊殷周</em>蝮鸷，水衡<em class="r">阎奉</em>朴击卖请，何足数哉！何足数哉！</p>
		</div>
	</div>
</main>

</body>
</html>
