<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷一百二十九货殖列传第六十九</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>
<style type="text/css">
	body {
		background-color: #CCEED0;
	}

	p {
		font-size: 1.3rem;
		font-family: monospace;
		color: #000;
		line-height: 40px;
		margin-bottom: 4rem;
	}

	em.r {
		border-bottom: 1px solid #000;
		font-style: normal;
		font-family: sans-serif;
		font-weight: 400;
		font-size: 105%;

		padding-left: 1px;
		padding-right: 1px;
	}

	em.d {
		border-bottom: 1px solid #000;
		font-weight: 400;
		padding-left: 1px;
		padding-right: 1px;
		font-style: italic;
	}


	sup:before {
		content: "（";
	}

	sup:before {
		content: "（";
	}

	sup {
		top: -1.3em;
		color: #666;
		font-size: .5em;
	}

	.p-notes {
		font-size: 0.9em;
		color: #555;
	}

	ruby rt {
		font-family: -apple-system, BlinkMacSystemFont, "Segoe UI", Helvetica, Arial, sans-serif, "Apple Color Emoji", "Segoe UI Emoji";
	}

	blockquote {
		padding: 0 2em 0 2em;
	}

	blockquote * {
		font-size: 98%;
	}
</style>
<body>

<main role="main" class="flex-shrink-0">
	<div class="container-lg">
		<h1 class="title">史记卷一百二十九货殖列传第六十九</h1>
		<hr/>
		<div class="content">
			<p>《老子》曰：“至治之极，邻国相望，鸡狗之声相闻，民各甘其食，美其服，安其俗，乐其业，至老死不相往来。”必用此为务，挽近世涂民耳目，则几无行矣。</p>
<p><em class="r">太史公</em>曰：夫<em class="r">神农</em>以前，吾不知已。至若《诗书》所述<em class="r">虞夏</em>以来，耳目欲极声色之好，口欲穷刍豢之味，身安逸乐，而心夸矜势能之荣。使俗之渐民久矣，虽户说以眇论，终不能化。故善者因之，其次利道之，其次教诲之，其次整齐之，最下者与之争。</p>
<p>夫<em class="r">山西</em>饶材、竹、榖、&lt;imgalt=""class="kindle-cn-inline-character"src="Image00253.jpg"/&gt;、旄、玉石；<em class="r">山东</em>多鱼、盐、漆、丝、声色；<em class="r">江南</em>出柟、梓、姜、桂、金、锡、连、丹沙、犀、玳瑁、珠玑、齿革；<em class="r">龙门</em>、<em class="r">碣石</em>北多马、牛、羊、旃裘、筋角；铜、铁则千里往往山出棋置：此其大较也。皆中国人民所喜好，谣俗被服饮食奉生送死之具也。故待农而食之，虞而出之，工而成之，商而通之。此宁有政教发征期会哉？人各任其能，竭其力，以得所欲。故物贱之征贵，贵之征贱，各劝其业，乐其事，若水之趋下，日夜无休时，不召而自来，不求而民出之。岂非道之所符，而自然之验邪？</p>
<p>《周书》曰：“农不出则乏其食，工不出则乏其事，商不出则三宝绝，虞不出则财匮少。”财匮少而山泽不辟矣。此四者，民所衣食之原也。原大则饶，原小则鲜。上则富国，下则富家。贫富之道，莫之夺予，而巧者有馀，拙者不足。故<em class="r">太公望</em>封于<em class="r">营丘</em>，地潟卤，人民寡，于是<em class="r">太公</em>劝其女功，极技巧，通鱼盐，则人物归之，&lt;imgalt=""class="kindle-cn-inline-character"src="Image00254.jpg"/&gt;至而辐凑。故<em class="r">齐</em>冠带衣履天下，海<em class="r">岱</em>之间敛袂而往朝焉。其后<em class="r">齐</em>中衰，<em class="r">管子</em>修之，设轻重九府，则<em class="r">桓公</em>以霸，九合诸侯，一匡天下；而<em class="r">管氏</em>亦有三归，位在陪臣，富于列国之君。是以<em class="r">齐</em>富强至于<em class="r">威</em>、<em class="r">宣</em>也。</p>
<p>故曰：“仓廪实而知礼节，衣食足而知荣辱。”礼生于有而废于无。故君子富，好行其德；小人富，以适其力。渊深而鱼生之，山深而兽往之，人富而仁义附焉。富者得势益彰，失势则客无所之，以而不乐。夷狄益甚。谚曰：“千金之子，不死于市。”此非空言也。故曰：“天下熙熙，皆为利来；天下壤壤，皆为利往。”夫千乘之王，万家之侯，百室之君，尚犹患贫，而况匹夫编户之民乎！</p>
<p>昔者<em class="r">越王句践</em>困于<em class="r">会稽</em>之上，乃用<em class="r">范蠡</em>、<em class="r">计然</em>。<em class="r">计然</em>曰：“知斗则修备，时用则知物，二者形则万货之情可得而观已。故岁在金，穰；水，毁；木，饥；火，旱。旱则资舟，水则资车，物之理也。六岁穰，六岁旱，十二岁一大饥。夫粜，二十病农，九十病末。末病则财不出，农病则草不辟矣。上不过八十，下不减三十，则农末俱利，平粜齐物，关市不乏，治国之道也。积著之理，务完物，无息币。以物相贸，易腐败而食之货勿留，无敢居贵。论其有馀不足，则知贵贱。贵上极则反贱，贱下极则反贵。贵出如粪土，贱取如珠玉。财币欲其行如流水。”修之十年，国富，厚赂战士，士赴矢石，如渴得饮，遂报强<em class="r">吴</em>，观兵中国，称号“五霸”。</p>
<p><em class="r">范蠡</em>既雪<em class="r">会稽</em>之耻，乃喟然而叹曰：“<em class="r">计然</em>之策七，<em class="r">越</em>用其五而得意。既已施于国，吾欲用之家。”乃乘扁舟浮于江湖，变名易姓，适<em class="r">齐</em>为<em class="r">鸱夷子皮</em>，之<em class="r">陶</em>为<em class="r">朱公</em>。<em class="r">朱公</em>以为<em class="r">陶</em>天下之中，诸侯四通，货物所交易也。乃治产积居，与时逐而不责于人。故善治生者，能择人而任时。十九年之中三致千金，再分散与贫交疏昆弟。此所谓富好行其德者也。后年衰老而听子孙，子孙修业而息之，遂至巨万。故言富者皆称<em class="r">陶朱公</em>。</p>
<p><em class="r">子赣</em>既学于<em class="r">仲尼</em>，退而仕于<em class="r">卫</em>，废著鬻财于<em class="r">曹</em>、<em class="r">鲁</em>之间，七十子之徒，<em class="r">赐</em>最为饶益。<em class="r">原宪</em>不厌糟糠，匿于穷巷。<em class="r">子贡</em>结驷连骑，束帛之币以聘享诸侯，所至，国君无不分庭与之抗礼。夫使<em class="r">孔子</em>名布扬于天下者，<em class="r">子贡</em>先后之也。此所谓得势而益彰者乎？</p>
<p><em class="r">白圭</em>，<em class="r">周</em>人也。当<em class="r">魏文侯</em>时，<em class="r">李克</em>务尽地力，而<em class="r">白圭</em>乐观时变，故人弃我取，人取我与。夫岁孰取谷，予之丝漆；茧出取帛絮，予之食。太阴在卯，穰；明岁衰恶。至午，旱；明岁美。至酉，穰；明岁衰恶。至子，大旱；明岁美，有水。至卯，积著率岁倍。欲长钱，取下谷；长石斗，取上种。能薄饮食，忍嗜欲，节衣服，与用事僮仆同苦乐，趋时若猛兽挚鸟之发。故曰：“吾治生产，犹<em class="r">伊尹</em>、<em class="r">吕尚</em>之谋，<em class="r">孙吴</em>用兵，<em class="r">商鞅</em>行法是也。是故其智不足与权变，勇不足以决断，仁不能以取予，强不能有所守，虽欲学吾术，终不告之矣。”盖天下言治生祖<em class="r">白圭</em>。<em class="r">白圭</em>其有所试矣，能试有所长，非苟而已也。</p>
<p><em class="r">猗顿</em>用盬盐起。而<em class="r">邯郸郭纵</em>以铁冶成业，与王者埒富。</p>
<p><em class="r">乌氏倮</em>畜牧，及众，斥卖，求奇绘物，间献遗<em class="r">戎王</em>。<em class="r">戎王</em>什倍其偿，与之畜，畜至用谷量马牛。<em class="r">秦始皇帝</em>令<em class="r">倮</em>比封君，以时与列臣朝请。而<em class="r">巴</em>寡妇<em class="r">清</em>，其先得丹穴，而擅其利数世，家亦不訾。<em class="r">清</em>，寡妇也，能守其业，用财自卫，不见侵犯。<em class="r">秦皇帝</em>以为贞妇而客之，为筑<em class="r">女怀清台</em>。夫<em class="r">倮</em>鄙人牧长，清穷乡寡妇，礼抗万乘，名显天下，岂非以富邪？</p>
<p><em class="r">汉</em>兴，海内为一，开关梁，弛山泽之禁，是以富商大贾周流天下，交易之物莫不通，得其所欲，而徙豪杰诸侯强族于京师。</p>
<p><em class="r">关中</em>自<em class="r">汧</em>、<em class="r">雍</em>以东至<em class="r">河</em>、<em class="r">华</em>，膏壤沃野千里，自<em class="r">虞夏</em>之贡以为上田，而<em class="r">公刘</em>适邠，<em class="r">大王</em>、<em class="r">王季</em>在<em class="r">岐</em>，<em class="r">文王</em>作<em class="r">丰</em>，<em class="r">武王</em>治<em class="r">镐</em>，故其民犹有先王之遗风，好稼穑，殖五谷，地重，重为邪。及<em class="r">秦文</em>、<em class="r">德</em>、<em class="r">缪</em>居<em class="r">雍</em>，隙<em class="r">陇蜀</em>之货物而多贾。<em class="r">献公</em>徙<em class="r">栎邑</em>，<em class="r">栎邑</em>北却戎翟，东通<em class="r">三晋</em>，亦多大贾。<em class="r">孝</em>、<em class="r">昭</em>治<em class="r">咸阳</em>，因以<em class="r">汉</em>都，<em class="r">长安</em>诸陵，四方辐凑并至而会，地小人众，故其民益玩巧而事末也。南则<em class="r">巴蜀</em>。<em class="r">巴蜀</em>亦沃野，地饶卮、姜、丹沙、石、铜、铁、竹、木之器。南御<em class="r">滇僰</em>，<em class="r">僰</em>僮。西近<em class="r">邛笮</em>，<em class="r">笮</em>马、旄牛。然四塞，栈道千里，无所不通，唯<em class="r">褒斜</em>绾毂其口，以所多易所鲜。<em class="r">天水</em>、<em class="r">陇西</em>、<em class="r">北地</em>、<em class="r">上郡</em>与<em class="r">关中</em>同俗，然西有<em class="r">羌中</em>之利，北有<em class="r">戎翟</em>之畜，畜牧为天下饶。然地亦穷险，唯京师要其道。故<em class="r">关中</em>之地，于天下三分之一，而人众不过什三；然量其富，什居其六。</p>
<p>昔<em class="r">唐</em>人都<em class="r">河东</em>，<em class="r">殷</em>人都<em class="r">河内</em>，<em class="r">周</em>人都河南。夫<em class="r">三河</em>在天下之中，若鼎足，王者所更居也，建国各数百千岁，土地小狭，民人众，都国诸侯所聚会，故其俗纤俭习事。<em class="r">杨</em>、<em class="r">平阳</em>陈西贾<em class="r">秦</em>、<em class="r">翟</em>，北贾<em class="r">種</em>、<em class="r">代</em>。<em class="r">種</em>、<em class="r">代</em>，<em class="r">石</em>北也，地边<em class="r">胡</em>，数被寇。人民矜懻忮，好气，任侠为奸，不事农商。然迫近北夷，师旅亟往，中国委输时有奇羡。其民羯姨不均，自全<em class="r">晋</em>之时固已患其僄悍，而<em class="r">武灵王</em>益厉之，其谣俗犹有<em class="r">赵</em>之风也。故<em class="r">杨</em>、<em class="r">平阳</em>陈掾其间，得所欲。<em class="r">温</em>、<em class="r">轵</em>西贾<em class="r">上党</em>，北贾<em class="r">赵</em>、<em class="r">中山</em>。<em class="r">中山</em>地薄人众，犹有<em class="r">沙丘纣</em>淫地馀民，民俗儇急，仰机利而食。丈夫相聚游戏，悲歌忼慨，起则相随椎剽，休则掘冢作巧奸冶，多美物，为倡优。女子则鼓鸣瑟，&lt;imgalt=""class="kindle-cn-inline-character"src="Image00255.jpg"/&gt;屣，游媚贵富，人后宫，遍诸侯。</p>
<p>然<em class="r">邯郸</em>亦<em class="r">漳</em>、<em class="r">河</em>之间一都会也。北通<em class="r">燕</em>、<em class="r">涿</em>，南有<em class="r">郑</em>、<em class="r">卫</em>。<em class="r">郑</em>、<em class="r">卫</em>俗与<em class="r">赵</em>相类，然近<em class="r">梁</em>、<em class="r">鲁</em>，微重而矜节。<em class="r">濮上</em>之邑徙<em class="r">野王</em>，<em class="r">野王</em>好气任侠，<em class="r">卫</em>之风也。</p>
<p>夫<em class="r">燕</em>亦<em class="r">勃</em>、<em class="r">碣</em>之间一都会也。南通<em class="r">齐</em>、<em class="r">赵</em>，东北边<em class="r">胡</em>。<em class="r">上谷</em>至<em class="r">辽东</em>，地踔远，人民希，数被寇，大与<em class="r">赵</em>、<em class="r">代</em>俗相类，而民雕捍少虑，有鱼盐枣栗之饶。北邻<em class="r">乌桓</em>、<em class="r">夫馀</em>，东绾<em class="r">秽貉</em>、<em class="r">朝鲜</em>、<em class="r">真番</em>之利。</p>
<p><em class="r">洛阳</em>东贾<em class="r">齐</em>、<em class="r">鲁</em>，南贾<em class="r">梁</em>、<em class="r">楚</em>。故<em class="r">泰山</em>之阳则<em class="r">鲁</em>，其阴则<em class="r">齐</em>。</p>
<p><em class="r">齐</em>带山海，膏壤千里，宜桑麻，人民多文彩布帛鱼盐。<em class="r">临菑</em>亦海<em class="r">岱</em>之间一都会也。其俗宽缓阔达，而足智，好议论，地重，难动摇，怯于众斗，勇于持刺，故多劫人者，大国之风也。其中具五民。</p>
<p>而<em class="r">邹</em>、<em class="r">鲁</em>滨<em class="r">洙</em>、<em class="r">泗</em>，犹有<em class="r">周公</em>遗风，俗好儒，备于礼，故其民龊龊。颇有桑麻之业，无林泽之饶。地小人众，俭啬，畏罪远邪。及其衰，好贾趋利，甚于<em class="r">周</em>人。</p>
<p>夫自<em class="r">鸿沟</em>以东，<em class="r">芒</em>、<em class="r">砀</em>以北，属<em class="r">巨野</em>，此<em class="r">梁</em>、<em class="r">宋</em>也。<em class="r">陶</em>、<em class="r">睢阳</em>亦一都会也。昔<em class="r">尧</em>作于<em class="r">成阳</em>，<em class="r">舜</em>渔于<em class="r">雷泽</em>，<em class="r">汤</em>止于<em class="r">亳</em>。其俗犹有先王遗风，重厚多君子，好稼穑，虽无山川之饶，能恶衣食，致其蓄藏。</p>
<p><em class="r">越</em>、<em class="r">楚</em>则有三俗。夫自<em class="r">淮北沛</em>、<em class="r">陈</em>、<em class="r">汝南</em>、<em class="r">南郡</em>，此<em class="r">西楚</em>也。其俗剽轻，易发怒，地薄，寡于积聚。<em class="r">江陵</em>故<em class="r">郢都</em>，西通<em class="r">巫</em>、<em class="r">巴</em>，东有<em class="r">云梦</em>之饶。<em class="r">陈</em>在<em class="r">楚夏</em>之交，通鱼盐之货，其民多贾。<em class="r">徐</em>、<em class="r">僮</em>、<em class="r">取虑</em>，则清刻，矜己诺。</p>
<p><em class="r">彭城</em>以东，<em class="r">东海</em>、<em class="r">吴</em>、<em class="r">广陵</em>，此<em class="r">东楚</em>也。其俗类<em class="r">徐</em>、<em class="r">僮</em>。<em class="r">朐</em>、<em class="r">缯</em>以北，俗则<em class="r">齐</em>。<em class="r">浙江</em>南则<em class="r">越</em>。夫<em class="r">吴</em>自<em class="r">阖庐</em>、<em class="r">春申</em>、<em class="r">王濞</em>三人招致天下之喜游子弟，东有海盐之饶，<em class="r">章山</em>之铜，<em class="r">三江</em>、<em class="r">五湖</em>之利，亦<em class="r">江东</em>一都会也。</p>
<p><em class="r">衡山</em>、<em class="r">九江</em>、<em class="r">江南</em>、<em class="r">豫章</em>、<em class="r">长沙</em>，是<em class="r">南楚</em>也，其俗大类<em class="r">西楚</em>。<em class="r">郢</em>之后徙<em class="r">寿春</em>，亦一都会也。而<em class="r">合肥</em>受南北潮，皮革、鲍、木输会也。与<em class="r">闽中</em>、<em class="r">干越</em>杂俗，故<em class="r">南楚</em>好辞，巧说少信。<em class="r">江南</em>卑湿，丈夫早夭。多竹木。<em class="r">豫章</em>出黄金，<em class="r">长沙</em>出连、锡，然堇堇物之所有，取之不足以更费。<em class="r">九疑</em>、<em class="r">苍梧</em>以南至<em class="r">儋耳</em>者，与<em class="r">江南</em>大同俗，而<em class="r">杨越</em>多焉。<em class="r">番禺</em>亦其一都会也，珠玑、犀、玳瑁、果、布之凑。</p>
<p><em class="r">颍川</em>、<em class="r">南阳</em>，<em class="r">夏</em>人之居也。<em class="r">夏</em>人政尚忠朴，犹有先王之遗风。<em class="r">颍川</em>敦愿。<em class="r">秦</em>末世，迁不轨之民于<em class="r">南阳</em>。<em class="r">南阳</em>西通<em class="r">武关</em>、<em class="r">郧关</em>，东南受<em class="r">汉</em>、<em class="r">江</em>、<em class="r">淮</em>。<em class="r">宛</em>亦一都会也。俗杂好事，业多贾。其任侠，交通<em class="r">颍川</em>，故至今谓之“<em class="r">夏</em>人”。</p>
<p>夫天下物所鲜所多，人民谣俗，<em class="r">山东</em>食海盐，<em class="r">山西</em>食盐卤，<em class="r">领南</em>、<em class="r">沙北</em>固往往出盐，大体如此矣。</p>
<p>总之，<em class="r">楚越</em>之地，地广人希，饭稻羹鱼，或火耕而水耨，果隋蠃蛤，不待贾而足，地势饶食，无饥馑之患，以故呰窳偷生，无积聚而多贫。是故<em class="r">江</em>、<em class="r">淮</em>以南，无冻饿之人，亦无千金之家。<em class="r">沂</em>、<em class="r">泗水</em>以北，宜五谷桑麻六畜，地小人众，数被水旱之害，民好畜藏，故<em class="r">秦</em>、<em class="r">夏</em>、<em class="r">梁</em>、<em class="r">鲁</em>好农而重民。<em class="r">三河</em>、<em class="r">宛</em>、<em class="r">陈</em>亦然，加以商贾。<em class="r">齐</em>、<em class="r">赵</em>设智巧，仰机利。<em class="r">燕</em>、<em class="r">代</em>田畜而事蚕。</p>
<p>由此观之，贤人深谋于廊庙，论议朝廷，守信死节隐居岩穴之士设为名高者安归乎？归于富厚也。是以廉吏久，久更富，廉贾归富。富者，人之情性，所不学而俱欲者也。故壮士在军，攻城先登，陷阵却敌，斩将搴旗，前蒙矢石，不避汤火之难者，为重赏使也。其在闾巷少年，攻剽椎埋，劫人作奸，掘冢铸币，任侠并兼，借交报仇，篡逐幽隐，不避法禁，走死地如骛者，其实皆为财用耳。今夫<em class="r">赵</em>女<em class="r">郑</em>姬，设形容，揳鸣琴，揄长袂，蹑利屣，目挑心招，出不远千里，不择老少者，奔富厚也。游闲公子，饰冠剑，连车骑，亦为富贵容也。弋射渔猎，犯晨夜，冒霜雪，驰坑谷，不避猛兽之害，为得味也。博戏驰逐，斗鸡走狗，作色相矜，必争胜者，重失负也。医方诸食技术之人，焦神极能，为重糈也。吏士舞文弄法，刻章伪书，不避刀锯之诛者，没于赂遗也。农工商贾畜长，固求富益货也。此有知尽能索耳，终不馀力而让财矣。</p>
<p>谚曰：“百里不贩樵，千里不贩籴。”居之一岁，种之以谷；十岁，树之以木；百岁，来之以德。德者，人物之谓也。今有无秩禄之奉，爵邑之入，而乐与之比者，命曰“素封”。封者食租税，岁率户二百。千户之君则二十万，朝觐聘享出其中。庶民农工商贾，率亦岁万息二千，百万之家则二十万，而更徭租赋出其中。衣食之欲，恣所好美矣。故曰陆地牧马二百蹄，牛蹄角千，千足羊，泽中千足彘，水居千石鱼陂，山居千章之材。<em class="r">安邑</em>千树枣；<em class="r">燕</em>、<em class="r">秦</em>千树栗；<em class="r">蜀</em>、<em class="r">汉</em>、<em class="r">江陵</em>千树橘；<em class="r">淮北</em>、<em class="r">常山</em>已南，<em class="r">河济</em>之间千树萩；<em class="r">陈</em>、<em class="r">夏</em>千亩漆；<em class="r">齐</em>、<em class="r">鲁</em>千亩桑麻；<em class="r">渭川</em>千亩竹；及名国万家之城，带郭千亩亩钟之田，若千亩卮茜，千畦姜韭：此其人皆与千户侯等。然是富给之资也，不窥市井，不行异邑，坐而待收，身有处士之义而取给焉。若至家贫亲老，妻子软弱，岁时无以祭祀进醵，饮食被服不足以自通，如此不惭耻，则无所比矣。是以无财作力，少有斗智，既饶争时，此其大经也。今治生不待危身取给，则贤人勉焉。是故本富为上，末富次之，奸富最下。无岩处奇士之行，而长贫贱，好语仁义，亦足羞也。</p>
<p>凡编户之民，富相什则卑下之，伯则畏惮之，千则役，万则仆，物之理也。夫用贫求富农不如工，工不如商，刺绣文不如倚市门，此言末业，贫者之资也。通邑大都，酤一岁千酿，醯酱千瓨，浆千甔，屠牛羊彘千皮，贩谷粜千钟，薪稿千车，船长千丈，木千章，竹竿万个，其轺车百乘，牛车千两，木器髤者千枚，铜器千钧，素木铁器若卮茜千石，马蹄躈千，牛千足，羊彘千双，僮手指千，筋角丹沙千斤，其帛絮细布千钧，文采千匹，榻布皮革千石，漆千斗，蘖曲盐豉千荅，鲐&lt;imgalt=""class="kindle-cn-inline-character"src="Image00256.jpg"/&gt;千斤，鲰千石，鲍千钧，枣栗千石者三之，狐鼦裘千皮，羔羊裘千石，旃席千具，佗果菜千钟，子贷金钱千贯，节驵会，贪贾三之，廉贾五之，此亦比千乘之家，其大率也。佗杂业不中什二，则非吾财也。</p>
<p>请略道当世千里之中，贤人所以富者，令后世得以观择焉。</p>
<p><em class="r">蜀卓氏</em>之先，<em class="r">赵</em>人也，用铁冶富。<em class="r">秦</em>破<em class="r">赵</em>，迁<em class="r">卓氏</em>。<em class="r">卓氏</em>见虏略，独夫妻推辇，行诣迁处。诸迁虏少有馀财，争与吏，求近处，处<em class="r">葭萌</em>。唯<em class="r">卓氏</em>曰：“此地狭薄。吾闻<em class="r">汶山</em>之下，沃野，下有蹲鸱，至死不饥。民工于市，易贾。”乃求远迁。致之<em class="r">临邛</em>，大喜，即铁山鼓铸，运筹策，倾<em class="r">滇蜀</em>之民，富至僮千人。田池射猎之乐，拟于人君。</p>
<p><em class="r">程郑</em>，<em class="r">山东</em>迁虏也，亦冶铸，贾椎髻之民，富埒<em class="r">卓氏</em>，俱居<em class="r">临邛</em>。</p>
<p><em class="r">宛孔氏</em>之先，<em class="r">梁</em>人也，用铁冶为业。<em class="r">秦</em>伐<em class="r">魏</em>，迁<em class="r">孔氏南阳</em>。大鼓铸，规陂池，连车骑，游诸侯，因通商贾之利，有游闲公子之赐与名。然其赢得过当，愈于纤啬，家致富数千金，故<em class="r">南阳</em>行贾尽法<em class="r">孔氏</em>之雍容。</p>
<p><em class="r">鲁</em>人俗俭啬，而<em class="r">曹邴氏</em>尤甚，以铁冶起，富至巨万。然家自父兄子孙约，俯有拾，仰有取，贳贷行贾遍郡国。<em class="r">邹</em>、<em class="r">鲁</em>以其故多去文学而趋利者，以<em class="r">曹邴氏</em>也。</p>
<p><em class="r">齐</em>俗贱奴虏，而<em class="r">刀&lt;imgalt=""class="kindle-cn-inline-character"src="Image00257.jpg"/&gt;</em>独爱贵之。桀黠奴，人之所患也，唯<em class="r">刀&lt;imgalt=""class="kindle-cn-inline-character"src="Image00257.jpg"/&gt;</em>收取，使之逐渔盐商贾之利，或连车骑，交守相，然愈益任之。终得其力，起富数千万。故曰“宁爵毋<em class="r">刀</em>”，言其能使豪奴自饶而尽其力。</p>
<p><em class="r">周</em>人既纤，而<em class="r">师史</em>尤甚，转毂以百数，贾郡国，无所不至。<em class="r">洛阳</em>街居在<em class="r">齐秦楚赵</em>之中，贫人学事富家，相矜以久贾，数过邑不入门，设任此等，故<em class="r">师史</em>能致七千万。</p>
<p><em class="r">宣曲任氏</em>之先，为<em class="r">督道</em>仓吏。<em class="r">秦</em>之败也，豪杰皆争取金玉，而<em class="r">任氏</em>独窖仓粟。<em class="r">楚汉</em>相距<em class="r">荥阳</em>也，民不得耕种，米石至万，而豪杰金玉尽归<em class="r">任氏</em>，<em class="r">任氏</em>以此起富。富人争奢侈，而<em class="r">任氏</em>折节为俭，力田畜。田畜人争取贱贾，<em class="r">任氏</em>独取贵善。富者数世。然<em class="r">任公</em>家约，非田畜所出弗衣食，公事不毕则身不得饮酒食肉。以此为闾里率，故富而主上重之。</p>
<p>塞之斥也，唯<em class="r">桥姚</em>已致马千匹，牛倍之，羊万头，粟以万钟计。<em class="r">吴楚</em>七国兵起时，<em class="r">长安</em>中列侯封君行从军旅，赍贷子钱，子钱家以为侯邑国在<em class="r">关东</em>，<em class="r">关东</em>成败未决，莫肯与。唯<em class="r">无盐氏</em>出捐千金贷，其息什之。三月，<em class="r">吴楚</em>平。一岁之中，则<em class="r">无盐氏</em>之息什倍，用此富埒<em class="r">关中</em>。</p>
<p><em class="r">关中</em>富商大贾，大抵尽诸<em class="r">田</em>，<em class="r">田啬</em>、<em class="r">田兰</em>。<em class="r">韦家栗氏</em>，<em class="r">安陵</em>、<em class="r">杜杜氏</em>，亦巨万。</p>
<p>此其章章尤异者也。皆非有爵邑奉禄弄法犯奸而富，尽椎埋去就，与时俯仰，获其赢利，以末致财，用本守之，以武一切，用文持之，变化有概，故足术也。若至力农畜，工虞商贾，为权利以成富，大者倾郡，中者倾县，下者倾乡里者，不可胜数。</p>
<p>夫纤啬筋力，治生之正道也，而富者必用奇胜。田农，掘业，而<em class="r">秦扬</em>以盖一州。掘冢，奸事也，而<em class="r">田叔</em>以起。博戏，恶业也，而<em class="r">桓发</em>用富。行贾，丈夫贱行也，而<em class="r">雍乐成</em>以饶。贩脂，辱处也，而<em class="r">雍伯</em>千金。卖浆，小业也，而<em class="r">张氏</em>千万。洒削，薄技也，而<em class="r">郅氏</em>鼎食。胃脯，简微耳，<em class="r">濁氏</em>连骑。马医，浅方，<em class="r">张里</em>击钟。此皆诚壹之所致。</p>
<p>由是观之，富无经业，则货无常主，能者辐凑，不肖者瓦解。千金之家比一都之君，巨万者乃与王者同乐。岂所谓“素封”者邪？非也？</p>
		</div>
	</div>
</main>

</body>
</html>
