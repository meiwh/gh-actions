<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷五十六陈丞相世家第二十六</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 0.9em;
		color: #555;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote *{font-size: 98%;}
</style>
<body>

<main role="main" class="flex-shrink-0">
	<div class="container-lg">
		<h1>史记卷五十六陈丞相世家第二十六</h1>
		<div class="content">
			<p><em class="r">陈丞相平</em>者，<em class="r">阳武户牖乡</em>人也。少时家贫，好读书，有田三十亩，独与兄<em class="r">伯</em>居。<em class="r">伯</em>常耕田，纵<em class="r">平</em>使游学。<em class="r">平</em>为人长大美色。人或谓<em class="r">陈平</em>曰：“贫何食而肥若是？”其嫂嫉<em class="r">平</em>之不视家生产，曰：“亦食糠覈耳。有叔如此，不如无有。”<em class="r">伯</em>闻之，逐其妇而弃之。</p>
<p>及<em class="r">平</em>长，可娶妻，富人莫肯与者，贫者<em class="r">平</em>亦耻之。久之，<em class="r">户牖</em>富人有<em class="r">张负</em>，<em class="r">张负</em>女孙五嫁而夫辄死，人莫敢娶。<em class="r">平</em>欲得之。邑中有丧，<em class="r">平</em>贫，侍丧，以先往后罢为助。<em class="r">张负</em>既见之丧所，独视伟<em class="r">平</em>，<em class="r">平</em>亦以故后去。<em class="r">负</em>随<em class="r">平</em>至其家，家乃负郭穷巷，以弊席为门，然门外多有长者车辙。<em class="r">张负</em>归，谓其子<em class="r">仲</em>曰：“吾欲以女孙予<em class="r">陈平</em>。”<em class="r">张仲</em>曰：“<em class="r">平</em>贫不事事，一县中尽笑其所为，独奈何予女乎？”<em class="r">负</em>曰：“人固有好美如<em class="r">陈平</em>而长贫贱者乎？”卒与女。为<em class="r">平</em>贫，乃假贷币以聘，予酒肉之资以内妇。<em class="r">负</em>诫其孙曰：“毋以贫故，事人不谨。事兄<em class="r">伯</em>如事父，事嫂如母。”<em class="r">平</em>既娶<em class="r">张氏</em>女，赍用益饶，游道日广。</p>
<p>里中社，<em class="r">平</em>为宰，分肉食甚均。父老曰：“善，<em class="r">陈孺子</em>之为宰！”<em class="r">平</em>曰：“嗟乎，使<em class="r">平</em>得宰天下，亦如是肉矣！”</p>
<p><em class="r">陈涉</em>起而王<em class="r">陈</em>，使<em class="r">周市</em>略定<em class="r">魏</em>地，立<em class="r">魏咎</em>为<em class="r">魏王</em>，与<em class="r">秦</em>军相攻于<em class="r">临济</em>。<em class="r">陈平</em>固已前谢其兄<em class="r">伯</em>，从少年往事<em class="r">魏王咎</em>于<em class="r">临济</em>。<em class="r">魏王</em>以为太仆。说<em class="r">魏王</em>不听，人或谗之，<em class="r">陈平</em>亡去。</p>
<p>久之，<em class="r">项羽</em>略地至<em class="r">河</em>上，<em class="r">陈平</em>往归之，从入破<em class="r">秦</em>，赐<em class="r">平</em>爵卿。<em class="r">项羽</em>之东王<em class="r">彭城</em>也，<em class="r">汉王</em>还定<em class="r">三秦</em>而东，<em class="r">殷王</em>反<em class="r">楚</em>。<em class="r">项羽</em>乃以<em class="r">平</em>为<em class="r">信武君</em>，将<em class="r">魏王咎</em>客在<em class="r">楚</em>者以往，击降<em class="r">殷王</em>而还。<em class="r">项王</em>使<em class="r">项悍</em>拜<em class="r">平</em>为都尉，赐金二十溢。居无何，<em class="r">汉王</em>攻下<em class="r">殷</em>。<em class="r">项王</em>怒，将诛定<em class="r">殷</em>者将吏。<em class="r">陈平</em>惧诛，乃封其金与印，使使归<em class="r">项王</em>，而<em class="r">平</em>身间行杖剑亡。渡<em class="r">河</em>，船人见其美丈夫独行，疑其亡将，要中当有金玉宝器，目之，欲杀<em class="r">平</em>。<em class="r">平</em>恐，乃解衣裸而佐刺船。船人知其无有，乃止。</p>
<p><em class="r">平</em>遂至<em class="r">修武</em>降<em class="r">汉</em>，因<em class="r">魏无知</em>求见<em class="r">汉王</em>，<em class="r">汉王</em>召入。是时<em class="r">万石君奋</em>为<em class="r">汉王</em>中涓，受<em class="r">平</em>谒，入见<em class="r">平</em>。<em class="r">平</em>等七人俱进，赐食。王曰：“罢，就舍矣。”<em class="r">平</em>曰：“臣为事来，所言不可以过今日。”于是<em class="r">汉王</em>与语而说之，问曰：“子之居<em class="r">楚</em>何官？”曰：“为都尉。”是日乃拜<em class="r">平</em>为都尉，使为参乘，典护军。诸将尽欢，曰：“大王一日得<em class="r">楚</em>之亡卒，未知其高下，而即与同载，反使监护军长者！”<em class="r">汉王</em>闻之，愈益幸<em class="r">平</em>。遂与东伐<em class="r">项王</em>。至<em class="r">彭城</em>，为<em class="r">楚</em>所败。引而还，收散兵至<em class="r">荥阳</em>，以<em class="r">平</em>为亚将，属于<em class="r">韩王信</em>，军<em class="r">广武</em>。</p>
<p><em class="r">绛侯</em>、<em class="r">灌婴</em>等咸谗<em class="r">陈平</em>曰：“<em class="r">平</em>虽美丈夫，如冠玉耳，其中未必有也。臣闻<em class="r">平</em>居家时，盗其嫂；事<em class="r">魏</em>不容，亡归<em class="r">楚</em>；归<em class="r">楚</em>不中，又亡归<em class="r">汉</em>。今日大王尊官之，令护军。臣闻<em class="r">平</em>受诸将金，金多者得善处，金少者得恶处。<em class="r">平</em>，反覆乱臣也，愿王察之。”<em class="r">汉王</em>疑之，召让<em class="r">魏无知</em>。<em class="r">无知</em>曰：“臣所言者，能也；陛下所问者，行也。今有<em class="r">尾生</em>、<em class="r">孝己</em>之行而无益处于胜负之数，陛下何暇用之乎？<em class="r">楚汉</em>相距，臣进奇谋之士，顾其计诚足以利国家不耳。且盗嫂受金又何足疑乎？”<em class="r">汉王</em>召让<em class="r">平</em>曰：“先生事<em class="r">魏</em>不中，遂事<em class="r">楚</em>而去，今又从吾游，信者固多心乎？”<em class="r">平</em>曰：“臣事<em class="r">魏王</em>，<em class="r">魏王</em>不能用臣说，故去事<em class="r">项王</em>。<em class="r">项王</em>不能信人，其所任爱，非诸<em class="r">项</em>即妻之昆弟，虽有奇士不能用，<em class="r">平</em>乃去<em class="r">楚</em>。闻<em class="r">汉王</em>之能用人，故归大王。臣裸身来，不受金无以为资。诚臣计画有可采者，愿大王用之；使无可用者，金具在，请封输官，得请骸骨。”<em class="r">汉王</em>乃谢，厚赐，拜为护军中尉，尽护诸将。诸将乃不敢复言。</p>
<p>其后，<em class="r">楚</em>急攻，绝<em class="r">汉</em>甬道，围<em class="r">汉王</em>于<em class="r">荥阳城</em>。久之，<em class="r">汉王</em>患之，请割<em class="r">荥阳</em>以西以和。<em class="r">项王</em>不听。<em class="r">汉王</em>谓<em class="r">陈平</em>曰：“天下纷纷，何时定乎？”<em class="r">陈平</em>曰：“<em class="r">项王</em>为人，恭敬爱人，士之廉节好礼者多归之。至于行功爵邑，重之，士亦以此不附。今大王慢而少礼，士廉节者不来；然大王能饶人以爵邑，士之顽钝嗜利无耻者亦多归<em class="r">汉</em>。诚各去其两短，袭其两长，天下指麾则定矣。然大王恣侮人，不能得廉节之士。顾<em class="r">楚</em>有可乱者，彼<em class="r">项王</em>骨鲠之臣<em class="r">亚父</em>、<em class="r">钟离眛</em>、<em class="r">龙且</em>、<em class="r">周殷</em>之属，不过数人耳。大王诚能出捐数万斤金，行反间，间其君臣，以疑其心，<em class="r">项王</em>为人意忌信谗，必内相诛。<em class="r">汉</em>因举兵而攻之，破<em class="r">楚</em>必矣。”<em class="r">汉王</em>以为然，乃出黄金四万斤，与<em class="r">陈平</em>，恣所为，不问其出入。</p>
<p><em class="r">陈平</em>既多以金纵反间于<em class="r">楚</em>军，宣言诸将<em class="r">钟离眛</em>等为<em class="r">项王</em>将，功多矣，然而终不得裂地而王，欲与<em class="r">汉</em>为一，以灭<em class="r">项氏</em>而分王其地。<em class="r">项羽</em>果意不信<em class="r">钟离眛</em>等。<em class="r">项王</em>既疑之，使使至<em class="r">汉</em>。<em class="r">汉王</em>为太牢具，举进。见<em class="r">楚</em>使，即详惊曰：“吾以为<em class="r">亚父</em>使，乃<em class="r">项王</em>使！”复持去，更以恶草具进<em class="r">楚</em>使。<em class="r">楚</em>使归，具以报<em class="r">项王</em>。<em class="r">项王</em>果大疑<em class="r">亚父</em>。<em class="r">亚父</em>欲急攻下<em class="r">荥阳城</em>，<em class="r">项王</em>不信，不肯听。<em class="r">亚父</em>闻<em class="r">项王</em>疑之，乃怒曰：“天下事大定矣，君王自为之！愿请骸骨归！”归未至<em class="r">彭城</em>，疽发背而死。<em class="r">陈平</em>乃夜出女子二千人<em class="r">荥阳</em>城东门，<em class="r">楚</em>因击之，<em class="r">陈平</em>乃与<em class="r">汉王</em>从城西门夜出去。遂入关，收散兵复东。</p>
<p>其明年，<em class="r">淮阴侯</em>破<em class="r">齐</em>，自立为<em class="r">齐王</em>，使使言之<em class="r">汉王</em>。<em class="r">汉王</em>大怒而骂，<em class="r">陈平</em>蹑<em class="r">汉王</em>。<em class="r">汉王</em>亦悟，乃厚遇<em class="r">齐</em>使，使<em class="r">张子房</em>卒立<em class="r">信</em>为<em class="r">齐王</em>。封<em class="r">平</em>以<em class="r">户牖乡</em>。用其奇计策，卒灭<em class="r">楚</em>。常以护军中尉从定<em class="r">燕王臧荼</em>。</p>
<p><em class="r">汉</em>六年，人有上书告<em class="r">楚王韩信</em>反。<em class="r">高帝</em>问诸将，诸将曰：“亟发兵坑竖子耳。”<em class="r">高帝</em>默然。问<em class="r">陈平</em>，<em class="r">平</em>固辞谢，曰：“诸将云何？”上具告之。<em class="r">陈平</em>曰：“人之上书言<em class="r">信</em>反，有知之者乎？”曰：“未有。”曰：“<em class="r">信</em>知之乎？”曰：“不知。”<em class="r">陈平</em>曰：“陛下精兵孰与<em class="r">楚</em>？”上曰：“不能过。”<em class="r">平</em>曰：“陛下将用兵有能过<em class="r">韩信</em>者乎？”上曰：“莫及也。”<em class="r">平</em>曰：“今兵不如<em class="r">楚</em>精，而将不能及，而举兵攻之，是趣之战也，窃为陛下危之。”上曰：“为之奈何？”<em class="r">平</em>曰：“古者天子巡狩，会诸侯。南方有<em class="r">云梦</em>，陛下弟出伪游<em class="r">云梦</em>，会诸侯于<em class="r">陈</em>。<em class="r">陈</em>，<em class="r">楚</em>之西界，<em class="r">信</em>闻天子以好出游，其势必无事而郊迎谒。谒，而陛下因禽之，此特一力士之事耳。”<em class="r">高帝</em>以为然，乃发使告诸侯会<em class="r">陈</em>，“吾将南游<em class="r">云梦</em>”。上因随以行。行未至<em class="r">陈</em>，<em class="r">楚王信</em>果郊迎道中。<em class="r">高帝</em>豫具武士，见<em class="r">信</em>至，即执缚之，载后车。<em class="r">信</em>呼曰：“天下已定，我固当烹！”<em class="r">高帝</em>顾谓<em class="r">信</em>曰：“若毋声！而反，明矣！”武士反接之。遂会诸侯于<em class="r">陈</em>，尽定<em class="r">楚</em>地。还至<em class="r">雒阳</em>，赦<em class="r">信</em>以为<em class="r">淮阴侯</em>，而与功臣剖符定封。</p>
<p>于是与<em class="r">平</em>剖符，世世勿绝，为<em class="r">户牖侯</em>。<em class="r">平</em>辞曰：“此非臣之功也。”上曰：“吾用先生谋计，战胜克敌，非功而何？”<em class="r">平</em>曰：“非<em class="r">魏无知</em>臣安得进？”上曰：“若子可谓不背本矣。”乃复赏<em class="r">魏无知</em>。其明年，以护军中尉从攻反者<em class="r">韩王信</em>于<em class="r">代</em>。卒至<em class="r">平城</em>，为<em class="r">匈奴</em>所围，七日不得食。<em class="r">高帝</em>用<em class="r">陈平</em>奇计，使单于阏氏，围以得开。<em class="r">高帝</em>既出，其计秘，世莫得闻。</p>
<p><em class="r">高帝</em>南过<em class="r">曲逆</em>，上其城，望见其屋室甚大，曰：“壮哉县！吾行天下，独见<em class="r">洛阳</em>与是耳。”顾问御史曰：“<em class="r">曲逆</em>户口几何？”对曰：“始<em class="r">秦</em>时三万馀户，间者兵数起，多亡匿，今见五千户。”于是乃诏御史，更以<em class="r">陈平</em>为<em class="r">曲逆侯</em>，尽食之，除前所食<em class="r">户牖</em>。</p>
<p>其后常以护军中尉从攻<em class="r">陈豨</em>及<em class="r">黥布</em>。凡六出奇计，辄益邑，凡六益封。奇计或颇秘，世莫能闻也。</p>
<p><em class="r">高帝</em>从破<em class="r">布</em>军还，病创，徐行至<em class="r">长安</em>。<em class="r">燕王卢绾</em>反，上使<em class="r">樊哙</em>以相国将兵攻之。既行，人有短恶<em class="r">哙</em>者。<em class="r">高帝</em>怒曰：“<em class="r">哙</em>见吾病，乃冀我死也。”用<em class="r">陈平</em>谋而召<em class="r">绛侯周勃</em>受诏床下，曰：“<em class="r">陈平</em>亟驰传载<em class="r">勃</em>代<em class="r">哙</em>将，<em class="r">平</em>至军中即斩<em class="r">哙</em>头！”二人既受诏，驰传未至军，行计之曰：“<em class="r">樊哙</em>，帝之故人也，功多，且又乃<em class="r">吕后</em>弟<em class="r">吕媭</em>之夫，有亲且贵，帝以忿怒故，欲斩之，则恐后悔。宁囚而致上，上自诛之。”未至军，为坛，以节召<em class="r">樊哙</em>。<em class="r">哙</em>受诏，即反接载槛车，传诣<em class="r">长安</em>，而令<em class="r">绛侯勃</em>代将，将兵定<em class="r">燕</em>反县。</p>
<p><em class="r">平</em>行闻<em class="r">高帝</em>崩，<em class="r">平</em>恐<em class="r">吕太后</em>及<em class="r">吕媭</em>谗怒，乃驰传先去。逢使者诏<em class="r">平</em>与<em class="r">灌婴</em>屯于<em class="r">荥阳</em>。<em class="r">平</em>受诏，立复驰至宫，哭甚哀，因奏事丧前。<em class="r">吕太后</em>哀之，曰：“君劳，出休矣。”<em class="r">平</em>畏谗之就，因固请得宿卫中。太后乃以为郎中令，曰：“傅教<em class="r">孝惠</em>。”是后<em class="r">吕媭</em>谗乃不得行。<em class="r">樊哙</em>至，则赦复爵邑。</p>
<p><em class="r">孝惠帝</em>六年，相国<em class="r">曹参</em>卒，以<em class="r">安国侯王陵</em>为右丞相，<em class="r">陈平</em>为左丞相。</p>
<p><em class="r">王陵</em>者，故<em class="r">沛</em>人，始为县豪，<em class="r">高祖</em>微时，兄事<em class="r">陵</em>。<em class="r">陵</em>少文，任气，好直言。及<em class="r">高祖</em>起<em class="r">沛</em>，入至<em class="r">咸阳</em>，<em class="r">陵</em>亦自聚党数千人，居<em class="r">南阳</em>，不肯从<em class="r">沛公</em>。及<em class="r">汉王</em>之还攻<em class="r">项籍</em>，<em class="r">陵</em>乃以兵属<em class="r">汉</em>。<em class="r">项羽</em>取<em class="r">陵</em>母置军中，<em class="r">陵</em>使至，则东向坐<em class="r">陵</em>母，欲以招<em class="r">陵</em>。<em class="r">陵</em>母既私送使者，泣曰：“为老妾语<em class="r">陵</em>，谨事<em class="r">汉王</em>。<em class="r">汉王</em>，长者也，无以老妾故，持二心。妾以死送使者。”遂伏剑而死。<em class="r">项王</em>怒，烹<em class="r">陵</em>母。<em class="r">陵</em>卒从<em class="r">汉王</em>定天下。以善<em class="r">雍齿</em>，<em class="r">雍齿</em>，<em class="r">高帝</em>之仇，而<em class="r">陵</em>本无意从<em class="r">高帝</em>，以故晚封，为<em class="r">安国侯</em>。</p>
<p><em class="r">安国侯</em>既为右丞相，二岁，<em class="r">孝惠帝</em>崩。<em class="r">高后</em>欲立诸<em class="r">吕</em>为王，问<em class="r">王陵</em>，<em class="r">王陵</em>曰：“不可。”问<em class="r">陈平</em>，<em class="r">陈平</em>曰：“可。”<em class="r">吕太后</em>怒，乃详迁<em class="r">陵</em>为帝太傅，实不用<em class="r">陵</em>。<em class="r">陵</em>怒，谢疾免，杜门竟不朝请，七年而卒。</p>
<p><em class="r">陵</em>之免丞相，<em class="r">吕太后</em>乃徙<em class="r">平</em>为右丞相，以<em class="r">辟阳侯审食其</em>为左丞相。左丞相不治，常给事于中。</p>
<p><em class="r">食其</em>亦<em class="r">沛</em>人。<em class="r">汉王</em>之败<em class="r">彭城</em>，西，<em class="r">楚</em>取太上皇、<em class="r">吕后</em>为质，<em class="r">食其</em>以舍人侍<em class="r">吕后</em>。其后从破<em class="r">项籍</em>为侯，幸于<em class="r">吕太后</em>。及为相，居中，百官皆因决事。</p>
<p><em class="r">吕媭</em>常以前<em class="r">陈平</em>为<em class="r">高帝</em>谋执<em class="r">樊哙</em>，数谗曰：“<em class="r">陈平</em>为相非治事，日饮醇酒，戏妇女。”<em class="r">陈平</em>闻，日益甚。<em class="r">吕太后</em>闻之，私独喜。面质<em class="r">吕媭</em>于<em class="r">陈平</em>曰：“鄙语曰‘儿妇人口不可用’，顾君与我何如耳。无畏<em class="r">吕媭</em>之谗也。”</p>
<p><em class="r">吕太后</em>立诸<em class="r">吕</em>为王，<em class="r">陈平</em>伪听之。及<em class="r">吕太后</em>崩，<em class="r">平</em>与太尉<em class="r">勃</em>合谋，卒诛诸<em class="r">吕</em>，立<em class="r">孝文皇帝</em>，<em class="r">陈平</em>本谋也。<em class="r">审食其</em>免相。</p>
<p><em class="r">孝文帝</em>立，以为太尉<em class="r">勃</em>亲以兵诛<em class="r">吕氏</em>，功多；<em class="r">陈平</em>欲让<em class="r">勃</em>尊位，乃谢病。<em class="r">孝文帝</em>初立，怪<em class="r">平</em>病，问之。<em class="r">平</em>曰：“<em class="r">高祖</em>时，<em class="r">勃</em>功不如臣<em class="r">平</em>。及诛诸<em class="r">吕</em>，臣功亦不如<em class="r">勃</em>。愿以右丞相让<em class="r">勃</em>。”于是<em class="r">孝文帝</em>乃以<em class="r">绛侯勃</em>为右丞相，位次第一；<em class="r">平</em>徙为左丞相，位次第二。赐<em class="r">平</em>金千斤，益封三千户。</p>
<p>居顷之，<em class="r">孝文皇帝</em>既益明习国家事，朝而问右丞相<em class="r">勃</em>曰：“天下一岁决狱几何？”<em class="r">勃</em>谢曰：“不知。”问：“天下一岁钱谷出入几何？”<em class="r">勃</em>又谢不知，汗出沾背，愧不能对。于是上亦问左丞相<em class="r">平</em>。<em class="r">平</em>曰：“有主者。”上曰：“主者谓谁？”<em class="r">平</em>曰：“陛下即问决狱，责廷尉；问钱谷，责治粟内史。”上曰：“苟各有主者，而君所主者何事也？”<em class="r">平</em>谢曰：“主臣！陛下不知其驽下，使待罪宰相。宰相者，上佐天子理阴阳，顺四时，下育万物之宜，外镇抚四夷诸侯，内亲附百姓，使卿大夫各得任其职焉。”<em class="r">孝文帝</em>乃称善。右丞相大惭，出而让<em class="r">陈平</em>曰：“君独不素教我对！”<em class="r">陈平</em>笑曰：“君居其位，不知其任邪？且陛下即问<em class="r">长安</em>中盗贼数，君欲强对邪？”于是<em class="r">绛侯</em>自知其能不如<em class="r">平</em>远矣。居顷之，<em class="r">绛侯</em>谢病请免相，<em class="r">陈平</em>专为一丞相。</p>
<p><em class="r">孝文帝</em>二年，丞相<em class="r">陈平</em>卒，谥为<em class="r">献侯</em>。子<em class="r">共侯买</em>代侯。二年卒，子<em class="r">简侯恢</em>代侯。二十三年卒，子<em class="r">何</em>代侯。二十三年，<em class="r">何</em>坐略人妻，弃市，国除。</p>
<p>始<em class="r">陈平</em>曰：“我多阴谋，是<em class="r">道家</em>之所禁。吾世即废，亦已矣，终不能复起，以吾多阴祸也。”然其后曾孙<em class="r">陈掌</em>以<em class="r">卫氏</em>亲贵戚，愿得续封<em class="r">陈氏</em>，然终不得。</p>
<p><em class="r">太史公</em>曰：“<em class="r">陈丞相平</em>少时，本好<em class="r">黄帝</em>、<em class="r">老子</em>之术。方其割肉俎上之时，其意固已远矣。倾侧扰攘<em class="r">楚魏</em>之间，卒归<em class="r">高帝</em>。常出奇计，救纷纠之难，振国家之患。及<em class="r">吕后</em>时，事多故矣，然<em class="r">平</em>竟自脱，定宗庙，以荣名终，称贤相，岂不善始善终哉！非知谋孰能当此者乎？</p>
		</div>
	</div>
</main>

</body>
</html>
