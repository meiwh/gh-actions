<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷七十二穰侯列传第十二</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷七十二穰侯列传第十二</h1>
		<div class="content">
			<p><em class="r">穰侯魏冉</em>者，<em class="r">秦昭王</em>母<em class="r">宣太后</em>弟也。其先<em class="r">楚</em>人，姓<em class="r">芈氏</em>。</p>
<p><em class="r">秦武王</em>卒，无子，立其弟为<em class="r">昭王</em>。<em class="r">昭王</em>母故号为<em class="r">芈八子</em>，及<em class="r">昭王</em>即位，<em class="r">芈八子</em>号为<em class="r">宣太后</em>。<em class="r">宣太后</em>非<em class="r">武王</em>母。<em class="r">武王</em>母号曰<em class="r">惠文后</em>，先<em class="r">武王</em>死。<em class="r">宣太后</em>二弟：其异父长弟曰<em class="r">穰侯</em>，姓<em class="r">魏氏</em>，名<em class="r">冉</em>；同父弟曰<em class="r">芈戎</em>，为<em class="r">华阳君</em>。而<em class="r">昭王</em>同母弟曰<em class="r">高陵君</em>、<em class="r">泾阳君</em>。而<em class="r">魏冉</em>最贤，自<em class="r">惠王</em>、<em class="r">武王</em>时任职用事。<em class="r">武王</em>卒，诸弟争立，唯<em class="r">魏冉</em>力为能立<em class="r">昭王</em>。<em class="r">昭王</em>即位，以<em class="r">冉</em>为将军，卫<em class="r">咸阳</em>。诛<em class="r">季君</em>之乱，而逐<em class="r">武王后</em>出之<em class="r">魏</em>，<em class="r">昭王</em>诸兄弟不善者皆灭之，威振<em class="r">秦国</em>。<em class="r">昭王</em>少，<em class="r">宣太后</em>自治，任<em class="r">魏冉</em>为政。</p>
<p><em class="r">昭王</em>七年，<em class="r">樗里子</em>死，而使<em class="r">泾阳君</em>质于<em class="r">齐</em>。<em class="r">赵</em>人<em class="r">楼缓</em>来相<em class="r">秦</em>，<em class="r">赵</em>不利，乃使<em class="r">仇液</em>之<em class="r">秦</em>，请以<em class="r">魏冉</em>为<em class="r">秦</em>相。<em class="r">仇液</em>将行，其客<em class="r">宋公</em>谓<em class="r">液</em>曰：“<em class="r">秦</em>不听公，<em class="r">楼缓</em>必怨公。公不若谓<em class="r">楼缓</em>曰‘请为公毋急<em class="r">秦</em>’。<em class="r">秦王</em>见<em class="r">赵</em>请相<em class="r">魏冉</em>之不急，且不听公。公言而事不成，以德<em class="r">楼子</em>；事成，<em class="r">魏冉</em>故德公矣。”于是<em class="r">仇液</em>从之。而<em class="r">秦</em>果免<em class="r">楼缓</em>而<em class="r">魏冉</em>相<em class="r">秦</em>。</p>
<p>欲诛<em class="r">吕礼</em>，<em class="r">礼</em>出奔<em class="r">齐</em>。<em class="r">昭王</em>十四年，<em class="r">魏冉</em>举<em class="r">白起</em>，使代<em class="r">向寿</em>将而攻<em class="r">韩</em>、<em class="r">魏</em>，败之<em class="r">伊阙</em>，斩首二十四万，虏<em class="r">魏</em>将<em class="r">公孙喜</em>。明年，又取<em class="r">楚</em>之<em class="r">宛</em>、<em class="r">叶</em>。<em class="r">魏冉</em>谢病免相，以客卿<em class="r">寿烛</em>为相。其明年，<em class="r">烛</em>免，复相<em class="r">冉</em>，乃封<em class="r">魏冉</em>于<em class="r">穰</em>，复益封<em class="r">陶</em>，号曰<em class="r">穰侯</em>。</p>
<p><em class="r">穰侯</em>封四岁，为<em class="r">秦</em>将攻<em class="r">魏</em>。<em class="r">魏</em>献<em class="r">河</em>东方四百里。拔<em class="r">魏</em>之<em class="r">河内</em>，取城大小六十馀。<em class="r">昭王</em>十九年，<em class="r">秦</em>称西帝，<em class="r">齐</em>称东帝。月馀，<em class="r">吕礼</em>来，而<em class="r">齐</em>、<em class="r">秦</em>各复归帝为王。<em class="r">魏冉</em>复相<em class="r">秦</em>，六岁而免。免二岁，复相<em class="r">秦</em>。四岁，而使<em class="r">白起</em>拔<em class="r">楚</em>之<em class="r">郢</em>，<em class="r">秦</em>置<em class="r">南郡</em>。乃封<em class="r">白起</em>为<em class="r">武安君</em>。<em class="r">白起</em>者，<em class="r">穰侯</em>之所任举也，相善。于是<em class="r">穰侯</em>之富，富于王室。</p>
<p><em class="r">昭王</em>三十二年，<em class="r">穰侯</em>为相国，将兵攻<em class="r">魏</em>，走<em class="r">芒卯</em>，入<em class="r">北宅</em>，遂围<em class="r">大梁</em>。<em class="r">梁</em>大夫<em class="r">须贾</em>说<em class="r">穰侯</em>曰：“臣闻<em class="r">魏</em>之长吏谓<em class="r">魏王</em>曰：‘昔<em class="r">梁惠王</em>伐<em class="r">赵</em>，战胜<em class="r">三梁</em>，拔<em class="r">邯郸</em>；<em class="r">赵氏</em>不割，而<em class="r">邯郸</em>复归。<em class="r">齐</em>人攻<em class="r">卫</em>，拔故国，杀<em class="r">子良</em>；<em class="r">卫</em>人不割，而故地复反。<em class="r">卫</em>、<em class="r">赵</em>之所以国全兵劲而地不并于诸侯者，以其能忍难而重出地也。<em class="r">宋</em>、<em class="r">中山</em>数伐割地，而国随以亡。臣以为<em class="r">卫</em>、<em class="r">赵</em>可法，而<em class="r">宋</em>、<em class="r">中山</em>可为戒也。<em class="r">秦</em>，贪戾之国也，而毋亲。蚕食<em class="r">魏氏</em>，又尽<em class="r">晋国</em>，战胜<em class="r">暴子</em>，割八县，地未毕入，兵复出矣。夫<em class="r">秦</em>何厌之有哉！今又走<em class="r">芒卯</em>，入<em class="r">北宅</em>，此非敢攻<em class="r">梁</em>也，且劫王以求多割地。王必勿听也。今王背<em class="r">楚</em>、<em class="r">赵</em>而讲<em class="r">秦</em>，<em class="r">楚</em>、<em class="r">赵</em>怒而去王，与王争事<em class="r">秦</em>，<em class="r">秦</em>必受之。<em class="r">秦</em>挟<em class="r">楚</em>、<em class="r">赵</em>之兵以复攻<em class="r">梁</em>，则国求无亡不可得也。愿王之必无讲也。王若欲讲，少割而有质；不然，必见欺。’此臣之所闻于<em class="r">魏</em>也，愿君之以是虑事也。《周书》曰‘惟命不于常’，此言幸之不可数也。夫战胜<em class="r">暴子</em>，割八县，此非兵力之精也，又非计之工也，天幸为多矣。今又走<em class="r">芒卯</em>，入<em class="r">北宅</em>，以攻<em class="r">大梁</em>，是以天幸自为常也，智者不然。臣闻<em class="r">魏氏</em>悉其百县胜甲以上戍<em class="r">大梁</em>，臣以为不下三十万。以三十万之众守<em class="r">梁</em>七仞之城，臣以为<em class="r">汤</em>、<em class="r">武</em>复生，不易攻也。夫轻背<em class="r">楚</em>、<em class="r">赵</em>之兵，陵七仞之城，战三十万之众，而志必举之，臣以为自天地始分以至于今，未尝有者也。攻而不拔，<em class="r">秦</em>兵必罢，<em class="r">陶邑</em>必亡，则前功必弃矣。今<em class="r">魏氏</em>方疑，可以少割收也。愿君逮<em class="r">楚</em>、<em class="r">赵</em>之兵未至于<em class="r">梁</em>，亟以少割收<em class="r">魏</em>。<em class="r">魏</em>方疑而得以少割为利，必欲之，则君得所欲矣。<em class="r">楚</em>、<em class="r">赵</em>怒于<em class="r">魏</em>之先己也，必争事<em class="r">秦</em>，从以此散，而君后择焉。且君之得地岂必以兵哉！割<em class="r">晋国</em>，<em class="r">秦</em>兵不攻，而<em class="r">魏</em>必效<em class="r">绛安邑</em>。又为<em class="r">陶</em>开两道，几尽故<em class="r">宋</em>，<em class="r">卫</em>必效<em class="r">单父</em>。<em class="r">秦</em>兵可全，而君制之，何索而不得，何为而不成！愿君熟虑之而无行危。”<em class="r">穰侯</em>曰：“善。”乃罢<em class="r">梁</em>围。</p>
<p>明年，<em class="r">魏</em>背<em class="r">秦</em>，与<em class="r">齐</em>从亲。<em class="r">秦</em>使<em class="r">穰侯</em>伐<em class="r">魏</em>，斩首四万，走<em class="r">魏</em>将<em class="r">暴鸢</em>，得<em class="r">魏</em>三县。<em class="r">穰侯</em>益封。</p>
<p>明年，<em class="r">穰侯</em>与<em class="r">白起</em>客卿<em class="r">胡阳</em>复攻<em class="r">赵</em>、<em class="r">韩</em>、<em class="r">魏</em>，破<em class="r">芒卯</em>于<em class="r">华阳</em>下，斩首十万，取<em class="r">魏</em>之<em class="r">卷</em>、<em class="r">蔡阳</em>、<em class="r">长社</em>，<em class="r">赵氏观津</em>。且与<em class="r">赵观津</em>，益<em class="r">赵</em>以兵，伐<em class="r">齐</em>。<em class="r">齐襄王</em>惧，使<em class="r">苏代</em>为<em class="r">齐</em>阴遗<em class="r">穰侯</em>书曰：“臣闻往来者言曰‘<em class="r">秦</em>将益<em class="r">赵</em>甲四万以伐<em class="r">齐</em>’，臣窃必之敝邑之王曰‘<em class="r">秦王</em>明而熟于计，<em class="r">穰侯</em>智而习于事，必不益<em class="r">赵</em>甲四万以伐<em class="r">齐</em>’。是何也？夫<em class="r">三晋</em>之相与也，<em class="r">秦</em>之深仇也。百相背也，百相欺也，不为不信，不为无行。今破<em class="r">齐</em>以肥<em class="r">赵</em>。<em class="r">赵</em>，<em class="r">秦</em>之深仇，不利于<em class="r">秦</em>。此一也。<em class="r">秦</em>之谋者，必曰‘破<em class="r">齐</em>，弊<em class="r">晋</em>、<em class="r">楚</em>，而后制<em class="r">晋</em>、<em class="r">楚</em>之胜’。夫<em class="r">齐</em>，罢国也，以天下攻<em class="r">齐</em>，如以千钧之弩决溃痈也，必死，安能弊<em class="r">晋</em>、<em class="r">楚</em>？此二也。<em class="r">秦</em>少出兵，则<em class="r">晋</em>、<em class="r">楚</em>不信也；多出兵，则<em class="r">晋</em>、<em class="r">楚</em>为制于<em class="r">秦</em>。<em class="r">齐</em>恐，不走<em class="r">秦</em>，必走<em class="r">晋</em>、<em class="r">楚</em>。此三也。<em class="r">秦</em>割<em class="r">齐</em>以啖<em class="r">晋</em>、<em class="r">楚</em>，<em class="r">晋</em>、<em class="r">楚</em>案之以兵，<em class="r">秦</em>反受敌。此四也。是<em class="r">晋</em>、<em class="r">楚</em>以<em class="r">秦</em>谋<em class="r">齐</em>，以<em class="r">齐</em>谋<em class="r">秦</em>也，何<em class="r">晋</em>、<em class="r">楚</em>之智而<em class="r">秦</em>、<em class="r">齐</em>之愚？此五也。故得<em class="r">安邑</em>以善事之，亦必无患矣。<em class="r">秦</em>有<em class="r">安邑</em>，<em class="r">韩氏</em>必无<em class="r">上党</em>矣。取天下之肠胃，与出兵而惧其不反也，孰利？臣故曰<em class="r">秦王</em>明而熟于计，<em class="r">穰侯</em>智而习于事，必不益<em class="r">赵</em>甲四万以伐<em class="r">齐</em>矣。”于是<em class="r">穰侯</em>不行，引兵而归。</p>
<p><em class="r">昭王</em>三十六年，相国<em class="r">穰侯</em>言客卿<em class="r">灶</em>，欲伐<em class="r">齐</em>取<em class="r">刚</em>、<em class="r">寿</em>，以广其<em class="r">陶邑</em>。于是<em class="r">魏</em>人<em class="r">范睢</em>自谓<em class="r">张禄先生</em>，讥<em class="r">穰侯</em>之伐<em class="r">齐</em>，乃越<em class="r">三晋</em>以攻<em class="r">齐</em>也，以此时奸说<em class="r">秦昭王</em>。<em class="r">昭王</em>于是用<em class="r">范睢</em>。<em class="r">范睢</em>言<em class="r">宣太后</em>专制，<em class="r">穰侯</em>擅权于诸侯，<em class="r">泾阳君</em>、<em class="r">高陵君</em>之属太侈，富于王室。于是<em class="r">秦昭王</em>悟，乃免相国，令<em class="r">泾阳</em>之属皆出关，就封邑。<em class="r">穰侯</em>出关，辎车千乘有馀。</p>
<p><em class="r">穰侯</em>卒于<em class="r">陶</em>，而因葬焉。<em class="r">秦</em>复收<em class="r">陶</em>为郡。</p>
<p><em class="r">太史公</em>曰：<em class="r">穰侯</em>，<em class="r">昭王</em>亲舅也。而<em class="r">秦</em>所以东益地，弱诸侯，尝称帝于天下，天下皆西向稽首者，<em class="r">穰侯</em>之功也。及其贵极富溢，一夫开说，身折势夺而以忧死，况于羁旅之臣乎？</p>
		</div>
	</div>
</main>

</body>
</html>
