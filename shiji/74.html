<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷七十四孟子荀卿列传第十四</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷七十四孟子荀卿列传第十四</h1>
		<div class="content">
			<p><em class="r">太史公</em>曰：余读《孟子书》，至<em class="r">梁惠王</em>问“何以利吾国”，未尝不废书而叹也。曰：嗟乎，利诚乱之始也！夫子罕言利者，常防其原也。故曰“放于利而行，多怨”。自天子至于庶人，好利之弊何以异哉！</p>
<p><em class="r">孟轲</em>，<em class="r">驺</em>人也。受业<em class="r">子思</em>之门人。道既通，游事<em class="r">齐宣王</em>，<em class="r">宣王</em>不能用。适<em class="r">梁</em>，<em class="r">梁惠王</em>不果所言，则见以为迂远而阔于事情。当是之时，<em class="r">秦</em>用<em class="r">商君</em>，富国强兵；<em class="r">楚</em>、<em class="r">魏</em>用<em class="r">吴起</em>，战胜弱敌；<em class="r">齐威王</em>、<em class="r">宣王</em>用<em class="r">孙子</em>、<em class="r">田忌</em>之徒，而诸侯东面朝<em class="r">齐</em>。天下方务于合从连衡，以攻伐为贤，而<em class="r">孟轲</em>乃述<em class="r">唐</em>、<em class="r">虞</em>、<em class="r">三代</em>之德，是以所如者不合。退而与<em class="r">万章</em>之徒序《诗书》，述<em class="r">仲尼</em>之意，作《孟子》七篇。其后有<em class="r">驺子</em>之属。</p>
<p><em class="r">齐</em>有三<em class="r">驺子</em>。其前<em class="r">驺忌</em>，以鼓琴干<em class="r">威王</em>，因及国政，封为<em class="r">成侯</em>而受相印，先<em class="r">孟子</em>。</p>
<p>其次<em class="r">驺衍</em>，后<em class="r">孟子</em>。<em class="r">驺衍</em>睹有国者益淫侈，不能尚德，若《大雅》整之于身，施及黎庶矣。乃深观阴阳消息而作怪迂之变，《终始》、《大圣》之篇十馀万言。其语闳大不经，必先验小物，推而大之，至于无垠。先序今以上至<em class="r">黄帝</em>，学者所共术，大并世盛衰，因载其机祥度制，推而远之，至天地未生，窈冥不可考而原也。先列中国名山大川，通谷禽兽，水土所殖，物类所珍，因而推之，及海外人之所不能睹。称引天地剖判以来，五德转移，治各有宜，而符应若兹。以为儒者所谓中国者，于天下乃八十一分居其一分耳。中国名曰<em class="r">赤县神州</em>。<em class="r">赤县神州</em>内自有九州，<em class="r">禹</em>之序九州是也，不得为州数。中国外如<em class="r">赤县神州</em>者九，乃所谓九州也。于是有裨海环之，人民禽兽莫能相通者，如一区中者，乃为一州。如此者九，乃有大瀛海环其外，天地之际焉。其术皆此类也，然要其归，必止乎仁义节俭，君臣上下六亲之施。始也，滥耳。王公大人初见其术，惧然顾化，其后不能行之。</p>
<p>是以<em class="r">驺子</em>重于<em class="r">齐</em>。适<em class="r">梁</em>，<em class="r">惠王</em>郊迎，执宾主之礼。适<em class="r">赵</em>，<em class="r">平原君</em>侧行撇席。如<em class="r">燕</em>，<em class="r">昭王</em>拥彗先驱，请列弟子之座而受业，筑<em class="r">碣石宫</em>，身亲往师之。作《主运》。其游诸侯见尊礼如此，岂与<em class="r">仲尼</em>菜色<em class="r">陈蔡</em>，<em class="r">孟轲</em>困于<em class="r">齐梁</em>同乎哉！故<em class="r">武王</em>以仁义伐<em class="r">纣</em>而王，<em class="r">伯夷</em>饿不食<em class="r">周</em>粟；<em class="r">卫灵公</em>问阵，而<em class="r">孔子</em>不答；<em class="r">梁惠王</em>谋欲攻<em class="r">赵</em>，<em class="r">孟轲</em>称<em class="r">大王</em>去<em class="r">邠</em>。此岂有意阿世俗苟合而已哉！持方枘欲内圜凿，其能入乎？或曰，<em class="r">伊尹</em>负鼎而勉<em class="r">汤</em>以王，<em class="r">百里奚</em>饭牛车下而<em class="r">缪公</em>用霸，作先合，然后引之大道。<em class="r">驺衍</em>其言虽不轨，傥亦有牛鼎之意乎？</p>
<p>自<em class="r">驺衍</em>与<em class="r">齐</em>之<em class="r">稷下</em>先生，如<em class="r">淳于髡</em>、<em class="r">慎到</em>、<em class="r">环渊</em>、<em class="r">接子</em>、<em class="r">田骈</em>、<em class="r">驺奭</em>之徒，各著书言治乱之事，以干世主，岂可胜道哉！</p>
<p><em class="r">淳于髡</em>，<em class="r">齐</em>人也。博闻强记，学无所主。其谏说，慕<em class="r">晏婴</em>之为人也，然而承意观色为务。客有见<em class="r">髡</em>于<em class="r">梁惠王</em>，<em class="r">惠王</em>屏左右，独坐而再见之，终无言也。<em class="r">惠王</em>怪之，以让客曰：“子之称<em class="r">淳于先生</em>，<em class="r">管</em>、<em class="r">晏</em>不及，及见寡人，寡人未有得也。岂寡人不足为言邪？何故哉？”客以谓<em class="r">髡</em>。<em class="r">髡</em>曰：“固也。吾前见王，王志在驱逐；后复见王，王志在音声：吾是以默然。”客具以报王，王大骇，曰：“嗟乎，<em class="r">淳于先生</em>诚圣人也！前<em class="r">淳于先生</em>之来，人有献善马者，寡人未及视，会先生至。后先生之来，人有献讴者，未及试，亦会先生来。寡人虽屏人，然私心在彼，有之。”后<em class="r">淳于髡</em>见，壹语连三日三夜无倦。<em class="r">惠王</em>欲以卿相位待之，<em class="r">髡</em>因谢去。于是送以安车驾驷，束帛加璧，黄金百镒。终身不仕。</p>
<p><em class="r">慎到</em>，<em class="r">赵</em>人。<em class="r">田骈</em>、<em class="r">接子</em>，<em class="r">齐</em>人。<em class="r">环渊</em>，<em class="r">楚</em>人。皆学<em class="r">黄老</em>道德之术，因发明序其指意。故<em class="r">慎到</em>著十二论，<em class="r">环渊</em>著上下篇，而<em class="r">田骈</em>、<em class="r">接子</em>皆有所论焉。<em class="r">驺奭</em>者，<em class="r">齐</em>诸<em class="r">驺子</em>，亦颇采<em class="r">驺衍</em>之术以纪文。于是<em class="r">齐王</em>嘉之，自如<em class="r">淳于髡</em>以下，皆命曰列大夫，为开第康庄之衢，高门大屋，尊宠之。览天下诸侯宾客，言<em class="r">齐</em>能致天下贤士也。</p>
<p><em class="r">荀卿</em>，<em class="r">赵</em>人。年五十始来游学于<em class="r">齐</em>。<em class="r">驺衍</em>之术迂大而闳辩；<em class="r">奭</em>也文具难施；<em class="r">淳于髡</em>久与处，时有得善言。故<em class="r">齐</em>人颂曰：“谈天<em class="r">衍</em>，雕龙<em class="r">奭</em>，炙毂过<em class="r">髡</em>。”<em class="r">田骈</em>之属皆已死。<em class="r">齐襄王</em>时，而<em class="r">荀卿</em>最为老师。<em class="r">齐</em>尚修列大夫之缺，而<em class="r">荀卿</em>三为祭酒焉。<em class="r">齐</em>人或谗<em class="r">荀卿</em>，<em class="r">荀卿</em>乃适<em class="r">楚</em>，而<em class="r">春申君</em>以为<em class="r">兰陵</em>令。<em class="r">春申君</em>死而<em class="r">荀卿</em>废，因家<em class="r">兰陵</em>。<em class="r">李斯</em>尝为弟子，已而相<em class="r">秦</em>。<em class="r">荀卿</em>嫉浊世之政，亡国乱君相属，不遂大道而营于巫祝，信机祥，鄙儒小拘，如<em class="r">庄周</em>等又猾稽乱俗，于是推<em class="r">儒</em>、<em class="r">墨</em>、道德之行事兴坏，序列著数万言而卒。因葬<em class="r">兰陵</em>。</p>
<p>而<em class="r">赵</em>亦有<em class="r">公孙龙</em>为坚白同异之辩，<em class="r">剧子</em>之言；<em class="r">魏</em>有<em class="r">李悝</em>，尽地力之教；<em class="r">楚</em>有<em class="r">尸子</em>、<em class="r">长卢</em>；<em class="r">阿</em>之<em class="r">吁子</em>焉。自如<em class="r">孟子</em>至于<em class="r">吁子</em>，世多有其书，故不论其传云。</p>
<p>盖<em class="r">墨翟</em>，<em class="r">宋</em>之大夫，善守御，为节用。或曰并<em class="r">孔子</em>时，或曰在其后。</p>
		</div>
	</div>
</main>

</body>
</html>
