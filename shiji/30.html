<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷三十平准书第八</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 0.9em;
		color: #555;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote *{font-size: 98%;}
</style>
<body>

<main role="main" class="flex-shrink-0">
	<div class="container-lg">
		<h1>史记卷三十平准书第八</h1>
		<div class="content">
			<p><em class="r">汉</em>兴，接<em class="r">秦</em>之獘，丈夫从军旅，老弱转粮饷，作业剧而财匮，自天子不能具钧驷，而将相或乘牛车，齐民无藏盖。于是为<em class="r">秦</em>钱重难用，更令民铸钱，一黄金一斤，约法省禁。而不轨逐利之民，蓄积馀业以稽市物，物踊腾粜，米至石万钱，马一匹则百金。</p>
<p>天下已平，<em class="r">高祖</em>乃令贾人不得衣丝乘车，重租税以困辱之。<em class="r">孝惠</em>、<em class="r">高后</em>时，为天下初定，复弛商贾之律，然市井之子孙亦不得仕宦为吏。量吏禄，度官用，以赋于民。而山川园池市井租税之入，自天子以至于封君汤沐邑，皆各为私奉养焉，不领于天下之经费。漕转<em class="r">山东</em>粟，以给中都官，岁不过数十万石。</p>
<p>至<em class="r">孝文</em>时，荚钱益多，轻，乃更铸四铢钱，其文为“半两”，令民纵得自铸钱。故<em class="r">吴</em>，诸侯也，以即山铸钱，富埒天子，其后卒以叛逆。<em class="r">邓通</em>，大夫也，以铸钱财过王者。故<em class="r">吴</em>、<em class="r">邓氏</em>钱布天下，而铸钱之禁生焉。</p>
<p><em class="r">匈奴</em>数侵盗北边，屯戍者多，边粟不足给食当食者。于是募民能输及转粟于边者拜爵，爵得至大庶长。</p>
<p><em class="r">孝景</em>时，<em class="r">上郡</em>以西旱，亦复修卖爵令，而贱其价以招民；及徒复作，得输粟县官以除罪。益造苑马以广用，而宫室列观舆马益增修矣。</p>
<p>至今上即位数岁，<em class="r">汉</em>兴七十馀年之间，国家无事，非遇水旱之灾，民则人给家足，都鄙廪庾皆满，而府库馀货财。京师之钱累巨万，贯朽而不可校。太仓之粟陈陈相因，充溢露积于外，至腐败不可食。众庶街巷有马，阡陌之间成群，而乘字牝者傧而不得聚会。守闾阎者食粱肉，为吏者长子孙，居官者以为姓号。故人人自爱而重犯法，先行义而后绌耻辱焉。当此之时，网疏而民富，役财骄溢，或至兼并豪党之徒，以武断于乡曲。宗室有土公卿大夫以下，争于奢侈，室庐舆服僭于上，无限度。物盛而衰，固其变也。</p>
<p>自是之后，<em class="r">严助</em>、<em class="r">朱买臣</em>等招来<em class="r">东瓯</em>，事<em class="r">两越</em>，<em class="r">江淮</em>之间萧然烦费矣。<em class="r">唐蒙</em>、<em class="r">司马相如</em>开路<em class="r">西南夷</em>，凿山通道千馀里，以广<em class="r">巴蜀</em>，<em class="r">巴蜀</em>之民罢焉。<em class="r">彭吴</em>贾灭<em class="r">朝鲜</em>，置<em class="r">沧海之郡</em>，则<em class="r">燕齐</em>之间靡然发动。及<em class="r">王恢</em>设谋<em class="r">马邑</em>，<em class="r">匈奴</em>绝和亲，侵扰北边，兵连而不解，天下苦其劳，而干戈日滋。行者赍，居者送，中外骚扰而相奉，百姓抏獘以巧法，财赂衰耗而不赡。入物者补官，出货者除罪，选举陵迟，廉耻相冒，武力进用，法严令具。兴利之臣自此始也。</p>
<p>其后<em class="r">汉</em>将岁以数万骑出击<em class="r">胡</em>，及车骑将军<em class="r">卫青</em>取<em class="r">匈奴河南</em>地，筑<em class="r">朔方</em>。当是时，<em class="r">汉</em>通<em class="r">西南夷</em>道，作者数万人，千里负担馈粮，率十馀钟致一石，散币于<em class="r">邛僰</em>以集之。数岁道不通，蛮夷因以数攻，吏发兵诛之。悉<em class="r">巴蜀</em>租赋不足以更之，乃募豪民田<em class="r">南夷</em>，入粟县官，而内受钱于都内。东置<em class="r">沧海之郡</em>，人徒之费拟于<em class="r">南夷</em>。又兴十万馀人筑卫<em class="r">朔方</em>，转漕甚辽远，自<em class="r">山东</em>咸被其劳，费数十百巨万，府库益虚。乃募民能入奴婢得以终身复，为郎增秩，及入羊为郎，始于此。</p>
<p>其后四年，而<em class="r">汉</em>遣大将将六将军，军十馀万，击右贤王，获首虏万五千级。明年，大将军将六将军仍再出击<em class="r">胡</em>，得首虏万九千级。捕斩首虏之士受赐黄金二十馀万斤，虏数万人皆得厚赏，衣食仰给县官；而<em class="r">汉</em>军之士马死者十馀万，兵甲之财转漕之费不与焉。于是大农陈藏钱经耗，赋税既竭，犹不足以奉战士。有司言：“天子曰‘朕闻<em class="r">五帝</em>之教不相复而治，<em class="r">禹汤</em>之法不同道而王，所由殊路，而建德一也。北边未安，朕甚悼之。日者，大将军攻<em class="r">匈奴</em>，斩首虏万九千级，留&lt;imgalt=""class="kindle-cn-inline-character"src="Image00049.jpg"/&gt;无所食。议令民得买爵及赎禁锢免减罪’。请置赏官，命曰武功爵。级十七万，凡直三十馀万金。诸买武功爵官首者试补吏，先除；千夫如五大夫；其有罪又减二等；爵得至乐卿：以显军功。”军功多用越等，大者封侯卿大夫，小者郎吏。吏道杂而多端，则官职耗废。</p>
<p>自<em class="r">公孙弘</em>以《春秋》之义绳臣下取<em class="r">汉</em>相，<em class="r">张汤</em>用峻文决理为廷尉，于是见知之法生，而废格沮诽穷治之狱用矣。其明年，<em class="r">淮南</em>、<em class="r">衡山</em>、<em class="r">江都王</em>谋反迹见，而公卿寻端治之，竟其党与，而坐死者数万人，长吏益惨急而法令明察。</p>
<p>当是之时，招尊方正贤良文学之士，或至公卿大夫。<em class="r">公孙弘</em>以<em class="r">汉</em>相，布被，食不重味，为天下先。然无益于俗，稍骛于功利矣。</p>
<p>其明年，骠骑仍再出击<em class="r">胡</em>，获首四万。其秋，<em class="r">浑邪王</em>率数万之众来降，于是<em class="r">汉</em>发车二万乘迎之。既至，受赏，赐及有功之士。是岁费凡百馀巨万。</p>
<p>初，先是往十馀岁<em class="r">河</em>决<em class="r">观</em>，<em class="r">梁楚</em>之地固已数困，而缘<em class="r">河</em>之郡堤塞<em class="r">河</em>，辄决坏，费不可胜计。其后<em class="r">番係</em>欲省<em class="r">底柱</em>之漕，穿<em class="r">汾</em>、<em class="r">河</em>渠以为溉田，作者数万人；<em class="r">郑当时</em>为<em class="r">渭</em>漕渠回远，凿直渠自<em class="r">长安</em>至<em class="r">华阴</em>，作者数万人；<em class="r">朔方</em>亦穿渠，作者数万人：各历二三期，功未就，费亦各巨万十数。</p>
<p>天子为伐<em class="r">胡</em>，盛养马，马之来食<em class="r">长安</em>者数万匹，卒牵掌者<em class="r">关中</em>不足，乃调旁近郡。而<em class="r">胡</em>降者皆衣食县官，县官不给，天子乃损膳，解乘舆驷，出御府禁藏以赡之。</p>
<p>其明年，<em class="r">山东</em>被水灾，民多饥乏，于是天子遣使者虚郡国仓&lt;imgalt=""class="kindle-cn-inline-character"src="Image00050.jpg"/&gt;以振贫民。犹不足，又募豪富人相贷假。尚不能相救，乃徙贫民于关以西，及充<em class="r">朔方</em>以南<em class="r">新秦中</em>，七十馀万口，衣食皆仰给县官。数岁，假予产业，使者分部护之，冠盖相望。其费以亿计，不可胜数。</p>
<p>于是县官大空，而富商大贾或&lt;imgalt=""class="kindle-cn-inline-character"src="Image00049.jpg"/&gt;财役贫，转毂百数，废居居邑，封君皆低首仰给。冶铸煮盐，财或累万金，而不佐国家之急，黎民重困。于是天子与公卿议，更钱造币以赡用，而摧浮淫并兼之徒。是时禁苑有白鹿而少府多银锡。自<em class="r">孝文</em>更造四铢钱，至是岁四十馀年，从<em class="r">建元</em>以来，用少，县官往往即多铜山而铸钱，民亦间盗铸钱，不可胜数。钱益多而轻，物益少而贵。有司言曰：“古者皮币，诸侯以聘享。金有三等，黄金为上，白金为中，赤金为下。今半两钱法重四铢，而奸或盗摩钱里取&lt;imgalt=""class="kindle-cn-inline-character"src="Image00051.jpg"/&gt;，钱益轻薄而物贵，则远方用币烦费不省。”乃以白鹿皮方尺，缘以藻缋，为皮币，直四十万。王侯宗室朝觐聘享，必以皮币荐璧，然后得行。</p>
<p>又造银锡为白金。以为天用莫如龙，地用莫如马，人用莫如龟，故白金三品：其一曰重八两，圜之，其文龙，名曰“白选”，直三千；二曰以重差小，方之，其文马，直五百；三曰复小，撱之，其文龟，直三百。令县官销半两钱，更铸三铢钱，文如其重。盗铸诸金钱罪皆死，而吏民之盗铸白金者不可胜数。</p>
<p>于是以<em class="r">东郭咸阳</em>、<em class="r">孔仅</em>为大农丞，领盐铁事；<em class="r">桑弘羊</em>以计算用事，侍中。<em class="r">咸阳</em>，<em class="r">齐</em>之大煮盐，<em class="r">孔仅</em>，<em class="r">南阳</em>大冶，皆致生累千金，故<em class="r">郑当时</em>进言之。<em class="r">弘羊</em>，<em class="r">雒阳</em>贾人子，以心计，年十三侍中。故三人言利事析秋豪矣。</p>
<p>法既益严，吏多废免。兵革数动，民多买复及五大夫，征发之士益鲜。于是除千夫五大夫为吏，不欲者出马；故吏皆適令伐棘<em class="r">上林</em>，作<em class="r">昆明池</em>。</p>
<p>其明年，大将军、骠骑大出击<em class="r">胡</em>，得首虏八九万级，赏赐五十万金，<em class="r">汉</em>军马死者十馀万匹，转漕车甲之费不与焉。是时财匮，战士颇不得禄矣。</p>
<p>有司言三铢钱轻，易奸诈，乃更请诸郡国铸五铢钱，周郭其下，令不可磨取&lt;imgalt=""class="kindle-cn-inline-character"src="Image00051.jpg"/&gt;焉。</p>
<p>大农上盐铁丞<em class="r">孔仅</em>、<em class="r">咸阳</em>言：“山海，天地之藏也，皆宜属少府，陛下不私，以属大农佐赋。愿募民自给费，因官器作煮盐，官与牢盆。浮食奇民欲擅管山海之货，以致富羡，役利细民。其沮事之议，不可胜听。敢私铸铁器煮盐者，钛左趾，没入其器物。郡不出铁者，置小铁官，便属所在县。”使<em class="r">孔仅</em>、<em class="r">东郭咸阳</em>乘传举行天下盐铁，作官府，除故盐铁家富者为吏。吏道益杂，不选，而多贾人矣。</p>
<p>商贾以币之变，多积货逐利。于是公卿言：“郡国颇被灾害，贫民无产业者，募徙广饶之地。陛下损膳省用，出禁钱以振元元，宽贷赋，而民不齐出于南亩，商贾滋众。贫者畜积无有，皆仰县官。异时算轺车贾人缗钱皆有差，请算如故。诸贾人末作贳贷卖买，居邑稽诸物，及商以取利者，虽无市籍，各以其物自占，率缗钱二千而一算。诸作有租及铸，率缗钱四千一算。非吏比者三老、北边骑士，轺车以一算；商贾人轺车二算；船五丈以上一算。匿不自占，占不悉，戍边一岁，没入缗钱。有能告者，以其半畀之。贾人有市籍者，及其家属，皆无得籍名田，以便农。敢犯令，没入田僮。”</p>
<p>天子乃思<em class="r">卜式</em>之言，召拜<em class="r">式</em>为中郎，爵左庶长，赐田十顷，布告天下，使明知之。</p>
<p>初，<em class="r">卜式</em>者，<em class="r">河南</em>人也，以田畜为事。亲死，<em class="r">式</em>有少弟，弟壮，<em class="r">式</em>脱身出分，独取畜羊百馀，田宅财物尽予弟。<em class="r">式</em>入山牧十馀岁，羊致千馀头，买田宅。而其弟尽破其业，<em class="r">式</em>辄复分予弟者数矣。是时<em class="r">汉</em>方数使将击<em class="r">匈奴</em>，<em class="r">卜式</em>上书，愿输家之半县官助边。天子使使问<em class="r">式</em>：“欲官乎？”<em class="r">式</em>曰：“臣少牧，不习仕宦，不愿也。”使问曰：“家岂有冤，欲言事乎？”<em class="r">式</em>曰：“臣生与人无分争。<em class="r">式</em>邑人贫者贷之，不善者教顺之，所居人皆从<em class="r">式</em>，<em class="r">式</em>何故见冤于人！无所欲言也。”使者曰：“苟如此，子何欲而然？”<em class="r">式</em>曰：“天子诛<em class="r">匈奴</em>，愚以为贤者宜死节于边，有财者宜输委，如此而<em class="r">匈奴</em>可灭也。”使者具其言入以闻。天子以语丞相<em class="r">弘</em>。<em class="r">弘</em>曰：“此非人情。不轨之臣，不可以为化而乱法，愿陛下勿许。”于是上久不报<em class="r">式</em>，数岁，乃罢<em class="r">式</em>。<em class="r">式</em>归，复田牧。岁馀，会军数出，<em class="r">浑邪王</em>等降，县官费众，仓府空。其明年，贫民大徙，皆仰给县官，无以尽赡。<em class="r">卜式</em>持钱二十万予<em class="r">河南</em>守，以给徙民。<em class="r">河南</em>上富人助贫人者籍，天子见<em class="r">卜式</em>名，识之，曰“是固前而欲输其家半助边”，乃赐<em class="r">式</em>外繇四百人。<em class="r">式</em>又尽复予县官。是时富豪皆争匿财，唯<em class="r">式</em>尤欲输之助费。天子于是以<em class="r">式</em>终长者，故尊显以风百姓。</p>
<p>初，<em class="r">式</em>不愿为郎。上曰：“吾有羊<em class="r">上林</em>中，欲令子牧之。”<em class="r">式</em>乃拜为郎，布衣&lt;imgalt=""class="kindle-cn-inline-character"src="Image00052.jpg"/&gt;而牧羊。岁馀，羊肥息。上过见其羊，善之。<em class="r">式</em>曰：“非独羊也，治民亦独是也。以时起居；恶者辄斥去，毋令败群。”上以<em class="r">式</em>为奇，拜为<em class="r">缑氏</em>令试之，<em class="r">缑氏</em>便之。迁为<em class="r">成皋</em>令，将漕最。上以为<em class="r">式</em>朴忠，拜为<em class="r">齐王</em>太傅。</p>
<p>而<em class="r">孔仅</em>之使天下铸作器，三年中拜为大农，列于九卿。而<em class="r">桑弘羊</em>为大农丞，管诸会计事，稍稍置均输以通货物矣。</p>
<p>始令吏得入谷补官，郎至六百石。</p>
<p>自造白金五铢钱后五岁，赦吏民之坐盗铸金钱死者数十万人。其不发觉相杀者，不可胜计。赦自出者百馀万人。然不能半自出，天下大抵无虑皆铸金钱矣。犯者众，吏不能尽诛取，于是遣博士<em class="r">褚大</em>、<em class="r">徐偃</em>等分曹循行郡国，举兼并之徒守相为利者。而御史大夫<em class="r">张汤</em>方隆贵用事，<em class="r">减宣</em>、<em class="r">杜周</em>等为中丞，<em class="r">义纵</em>、<em class="r">尹齐</em>、<em class="r">王温舒</em>等用惨急刻深为九卿，而直指<em class="r">夏兰</em>之属始出矣。</p>
<p>而大农<em class="r">颜异</em>诛。初，<em class="r">异</em>为<em class="r">济南</em>亭长，以廉直稍迁至九卿。上与<em class="r">张汤</em>既造白鹿皮币，问<em class="r">异</em>。<em class="r">异</em>曰：“今王侯朝贺以苍璧，直数千，而其皮荐反四十万，本末不相称。”天子不说。<em class="r">张汤</em>又与异有郤，及有人告<em class="r">异</em>以它议，事下<em class="r">张汤</em>治<em class="r">异</em>。<em class="r">异</em>与客语，客语初令下有不便者，<em class="r">异</em>不应，微反唇。<em class="r">汤</em>奏当<em class="r">异</em>九卿见令不便，不入言而腹诽，论死。自是之后，有腹诽之法比，而公卿大夫多谄谀取容矣。</p>
<p>天子既下缗钱令而尊<em class="r">卜式</em>，百姓终莫分财佐县官，于是告缗钱纵矣。</p>
<p>郡国多奸铸钱，钱多轻，而公卿请令京师铸钟官赤侧，一当五，赋官用非赤侧不得行。白金稍贱，民不宝用，县官以令禁之，无益。岁馀，白金终废不行。</p>
<p>是岁也，<em class="r">张汤</em>死而民不思。</p>
<p>其后二岁，赤侧钱贱，民巧法用之，不便，又废。于是悉禁郡国无铸钱，专令<em class="r">上林</em>三官铸。钱既多，而令天下非三官钱不得行，诸郡国所前铸钱皆废销之，输其铜三官。而民之铸钱益少，计其费不能相当，唯真工大奸乃盗为之。</p>
<p><em class="r">卜式</em>相<em class="r">齐</em>，而<em class="r">杨可</em>告缗遍天下，中家以上大抵皆遇告。<em class="r">杜周</em>治之，狱少反者。乃分遣御史廷尉正监分曹往，即治郡国缗钱，得民财物以亿计，奴婢以千万数，田大县数百顷，小县百馀顷，宅亦如之。于是商贾中家以上大率破，民偷甘食好衣，不事畜藏之产业，而县官有盐铁缗钱之故，用益饶矣。</p>
<p>益广关，置左右辅。</p>
<p>初，大农管盐铁官布多，置水衡，欲以主盐铁；及<em class="r">杨可</em>告缗钱，<em class="r">上林</em>财物众，乃令水衡主<em class="r">上林</em>。<em class="r">上林</em>既充满，益广。是时<em class="r">越</em>欲与<em class="r">汉</em>用船战逐，乃大修<em class="r">昆明池</em>，列观环之。治楼船，高十馀丈，旗帜加其上，甚壮。于是天子感之，乃作<em class="r">柏梁台</em>，高数十丈。宫室之修，由此日丽。</p>
<p>乃分缗钱诸官，而水衡、少府、大农、太仆各置农官，往往即郡县比没入田田之。其没入奴婢，分诸苑养狗马禽兽，及与诸官。诸官益杂置多，徒奴婢众，而下<em class="r">河</em>漕度四百万石，及官自籴乃足。</p>
<p><em class="r">所忠</em>言：“世家子弟富人或斗鸡走狗马，弋猎博戏，乱齐民。”乃征诸犯令，相引数千人，命曰“株送徒”。入财者得补郎，郎选衰矣。</p>
<p>是时<em class="r">山东</em>被<em class="r">河</em>灾，及岁不登数年，人或相食，方一二千里。天子怜之，诏曰：“<em class="r">江南</em>火耕水耨，令饥民得流就食<em class="r">江淮</em>间，欲留，留处。”遣使冠盖相属于道，护之，下<em class="r">巴蜀</em>粟以振之。</p>
<p>其明年，天子始巡郡国。东度<em class="r">河</em>，<em class="r">河东</em>守不意行至，不辨，自杀。行西逾<em class="r">陇</em>，<em class="r">陇西</em>守以行往卒，天子从官不得食，<em class="r">陇西</em>守自杀。于是上北出<em class="r">萧关</em>，从数万骑，猎<em class="r">新秦中</em>，以勒边兵而归。<em class="r">新秦中</em>或千里无亭徼，于是诛<em class="r">北地</em>太守以下，而令民得畜牧边县，官假马母，三岁而归，及息什一，以除告缗，用充仞<em class="r">新秦中</em>。</p>
<p>既得宝鼎，立<em class="r">后土</em>、<em class="r">太一祠</em>，公卿议封禅事，而天下郡国皆豫治道桥，缮故宫，及当驰道县，县治官储，设供具，而望以待幸。</p>
<p>其明年，<em class="r">南越</em>反，<em class="r">西羌</em>侵边为桀。于是天子为<em class="r">山东</em>不赡，赦天下囚，因南方楼船卒二十馀万人击<em class="r">南越</em>，数万人发<em class="r">三河</em>以西骑击<em class="r">西羌</em>，又数万人度<em class="r">河</em>筑<em class="r">令居</em>。初置<em class="r">张掖</em>、<em class="r">酒泉郡</em>，而<em class="r">上郡</em>、<em class="r">朔方</em>、<em class="r">西河</em>、<em class="r">河西</em>开田官，斥塞卒六十万人戍田之。中国缮道馈粮，远者三千，近者千馀里，皆仰给大农。边兵不足，乃发武库工官兵器以赡之。车骑马乏绝，县官钱少，买马难得，乃著令，令封君以下至三百石以上吏，以差出牝马天下亭，亭有畜牸马，岁课息。</p>
<p><em class="r">齐</em>相<em class="r">卜式</em>上书曰：“臣闻主忧臣辱。<em class="r">南越</em>反，臣愿父子与<em class="r">齐</em>习船者往死之。”天子下诏曰：“<em class="r">卜式</em>虽躬耕牧，不以为利，有馀辄助县官之用。今天下不幸有急，而式奋愿父子死之，虽未战，可谓义形于内。赐爵关内侯，金六十斤，田十顷。”布告天下，天下莫应。列侯以百数，皆莫求从军击<em class="r">羌</em>、<em class="r">越</em>。至酎，少府省金，而列侯坐酎金失侯者百馀人。乃拜<em class="r">式</em>为御史大夫。</p>
<p><em class="r">式</em>既在位，见郡国多不便县官作盐铁，铁器苦恶，贾贵，或强令民卖买之。而船有算，商者少，物贵，乃因<em class="r">孔仅</em>言船算事。上由是不悦<em class="r">卜式</em>。</p>
<p><em class="r">汉</em>连兵三岁，诛<em class="r">羌</em>，灭<em class="r">南越</em>，<em class="r">番禺</em>以西至<em class="r">蜀</em>南者置初郡十七，且以其故俗治，毋赋税。<em class="r">南阳</em>、<em class="r">汉中</em>以往郡，各以地比给初郡吏卒奉食币物，传车马被具。而初郡时时小反，杀吏，<em class="r">汉</em>发南方吏卒往诛之，间岁万馀人，费皆仰给大农。大农以均输调盐铁助赋，故能赡之。然兵所过县，为以訾给毋乏而已，不敢言擅赋法矣。</p>
<p>其明年，<em class="r">元封</em>元年，<em class="r">卜式</em>贬秩为太子太傅。而<em class="r">桑弘羊</em>为治粟都尉，领大农，尽代<em class="r">仅</em>管天下盐铁。<em class="r">弘羊</em>以诸官各自市，相与争，物故腾跃，而天下赋输或不偿其僦费，乃请置大农部丞数十人，分部主郡国，各往往县置均输盐铁官，令远方各以其物贵时商贾所转贩者为赋，而相灌输。置平准于京师，都受天下委输。召工官治车诸器，皆仰给大农。大农之诸官尽笼天下之货物，贵即卖之，贱则买之。如此，富商大贾无所牟大利，则反本，而万物不得腾踊。故抑天下物，名曰“平准”。天子以为然，许之。于是天子北至<em class="r">朔方</em>，东到<em class="r">太山</em>，巡海上，并北边以归。所过赏赐，用帛百馀万匹，钱金以巨万计，皆取足大农。</p>
<p><em class="r">弘羊</em>又请令吏得入粟补官，及罪人赎罪。令民能入粟<em class="r">甘泉</em>各有差，以复终身，不告缗。他郡各输急处，而诸农各致粟，<em class="r">山东</em>漕益岁六百万石。一岁之中，太仓、<em class="r">甘泉</em>仓满。边馀谷诸物均输帛五百万匹。民不益赋而天下用饶。于是<em class="r">弘羊</em>赐爵左庶长，黄金再百斤焉。</p>
<p>是岁小旱，上令官求雨。<em class="r">卜式</em>言曰：“县官当食租衣税而已，今<em class="r">弘羊</em>令吏坐市列肆，贩物求利。亨<em class="r">弘羊</em>，天乃雨。”</p>
<p><em class="r">太史公</em>曰：农工商交易之路通，而龟贝金钱刀布之币兴焉。所从来久远，自<em class="r">高辛氏</em>之前尚矣，靡得而记云。故《书》道<em class="r">唐虞</em>之际，《诗》述<em class="r">殷周</em>之世，安宁则长庠序，先本绌末，以礼义防于利；事变多故而亦反是。是以物盛则衰，时极而转，一质一文，终始之变也。《禹贡》九州，各因其土地所宜，人民所多少而纳职焉。<em class="r">汤武</em>承獒易变，使民不倦，各兢兢所以为治，而稍陵迟衰微。<em class="r">齐桓公</em>用<em class="r">管仲</em>之谋，通轻重之权，徼山海之业，以朝诸侯，用区区之<em class="r">齐</em>显成霸名。<em class="r">魏</em>用<em class="r">李克</em>，尽地力，为强君。自是之后，天下争于战国，贵诈力而贱仁义，先富有而后推让。故庶人之富者或累巨万，而贫者或不厌糟糠；有国强者或并群小以臣诸侯，而弱国或绝祀而灭世。以至于<em class="r">秦</em>，卒并海内。<em class="r">虞夏</em>之币，金为三品，或黄，或白，或赤；或钱，或布，或刀，或龟贝。及至<em class="r">秦</em>，中一国之币为二等，黄金以溢名，为上币；铜钱识曰半两，重如其文，为下币。而珠玉、龟贝、银锡之属为器饰宝藏，不为币。然各随时而轻重无常。于是外攘夷狄，内兴功业，海内之士力耕不足粮饷，女子纺绩不足衣服。古者尝竭天下之资财以奉其上，犹自以为不足也。无异故云，事势之流，相激使然，曷足怪焉。</p>
		</div>
	</div>
</main>

</body>
</html>
