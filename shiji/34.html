<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷三十四燕召公世家第四</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 0.9em;
		color: #555;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote *{font-size: 98%;}
</style>
<body>

<main role="main" class="flex-shrink-0">
	<div class="container-lg">
		<h1>史记卷三十四燕召公世家第四</h1>
		<div class="content">
			<p><em class="r">召公奭</em>与<em class="r">周</em>同姓，姓<em class="r">姬氏</em>。<em class="r">周武王</em>之灭<em class="r">纣</em>，封<em class="r">召公</em>于<em class="r">北燕</em>。</p>
<p>其在<em class="r">成王</em>时，<em class="r">召公</em>为三公：自<em class="r">陕</em>以西，<em class="r">召公</em>主之；自<em class="r">陕</em>以东，<em class="r">周公</em>主之。<em class="r">成王</em>既幼，<em class="r">周公</em>摄政，当国践祚，<em class="r">召公</em>疑之，作《君奭》。《君奭》不说<em class="r">周公</em>。<em class="r">周公</em>乃称“<em class="r">汤</em>时有<em class="r">伊尹</em>，假于皇天；在<em class="r">太戊</em>时，则有若<em class="r">伊陟</em>、<em class="r">臣扈</em>，假于上帝，<em class="r">巫咸</em>治王家；在<em class="r">祖乙</em>时，则有若<em class="r">巫贤</em>；在<em class="r">武丁</em>时，则有若<em class="r">甘般</em>：率维兹有陈，保乂有殷”。于是<em class="r">召公</em>乃说。</p>
<p><em class="r">召公</em>之治西方，甚得兆民和。<em class="r">召公</em>巡行乡邑，有棠树，决狱政事其下，自侯伯至庶人各得其所，无失职者。<em class="r">召公</em>卒，而民人思<em class="r">召公</em>之政，怀棠树不敢伐，哥咏之，作《甘棠》之诗。</p>
<p>自<em class="r">召公</em>已下九世至<em class="r">惠侯</em>。<em class="r">燕惠侯</em>当<em class="r">周厉王</em>奔<em class="r">彘</em>，共和之时。</p>
<p><em class="r">惠侯</em>卒，子<em class="r">釐侯</em>立。是岁，<em class="r">周宣王</em>初即位。<em class="r">釐侯</em>二十一年，<em class="r">郑桓公</em>初封于<em class="r">郑</em>。三十六年，<em class="r">釐侯</em>卒，子<em class="r">顷侯</em>立。</p>
<p><em class="r">顷侯</em>二十年，<em class="r">周幽王</em>淫乱，为<em class="r">犬戎</em>所弑。<em class="r">秦</em>始列为诸侯。</p>
<p>二十四年，<em class="r">顷侯</em>卒，子<em class="r">哀侯</em>立。<em class="r">哀侯</em>二年卒，子<em class="r">郑侯</em>立。<em class="r">郑侯</em>三十六年卒，子<em class="r">缪侯</em>立。</p>
<p><em class="r">缪侯</em>七年，而<em class="r">鲁隐公</em>元年也。十八年卒，子<em class="r">宣侯</em>立。<em class="r">宣侯</em>十三年卒，子<em class="r">桓侯</em>立。<em class="r">桓侯</em>七年卒，子<em class="r">庄公</em>立。</p>
<p><em class="r">庄公</em>十二年，<em class="r">齐桓公</em>始霸。十六年，与<em class="r">宋</em>、<em class="r">卫</em>共伐<em class="r">周惠王</em>，<em class="r">惠王</em>出奔<em class="r">温</em>，立<em class="r">惠王</em>弟<em class="r">&lt;imgalt=""class="kindle-cn-inline-character"src="Image00064.jpg"/&gt;</em>为<em class="r">周王</em>。十七年，<em class="r">郑</em>执<em class="r">燕仲父</em>而内<em class="r">惠王</em>于<em class="r">周</em>。二十七年，<em class="r">山戎</em>来侵我，<em class="r">齐桓公</em>救<em class="r">燕</em>，遂北伐<em class="r">山戎</em>而还。<em class="r">燕</em>君送<em class="r">齐桓公</em>出境，<em class="r">桓公</em>因割<em class="r">燕</em>所至地予<em class="r">燕</em>，使<em class="r">燕</em>共贡天子，如<em class="r">成周</em>时职；使<em class="r">燕</em>复修<em class="r">召公</em>之法。三十三年卒，子<em class="r">襄公</em>立。</p>
<p><em class="r">襄公</em>二十六年，<em class="r">晋文公</em>为<em class="r">践土</em>之会，称伯。三十一年，<em class="r">秦师</em>败于<em class="r">殽</em>。三十七年，<em class="r">秦穆公</em>卒。四十年，<em class="r">襄公</em>卒，<em class="r">桓公</em>立。</p>
<p><em class="r">桓公</em>十六年卒，<em class="r">宣公</em>立。<em class="r">宣公</em>十五年卒，<em class="r">昭公</em>立。<em class="r">昭公</em>十三年卒，<em class="r">武公</em>立。是岁<em class="r">晋</em>灭<em class="r">三郤</em>大夫。</p>
<p><em class="r">武公</em>十九年卒，<em class="r">文公</em>立。<em class="r">文公</em>六年卒，<em class="r">懿公</em>立。<em class="r">懿公</em>元年，<em class="r">齐崔杼</em>弑其君<em class="r">庄公</em>。四年卒，子<em class="r">惠公</em>立。</p>
<p><em class="r">惠公</em>元年，<em class="r">齐高止</em>来奔。六年，<em class="r">惠公</em>多宠姬，公欲去诸大夫而立宠姬<em class="r">宋</em>，大夫共诛姬<em class="r">宋</em>，<em class="r">惠公</em>惧，奔<em class="r">齐</em>。四年，<em class="r">齐高偃</em>如<em class="r">晋</em>，请共伐<em class="r">燕</em>，入其君。<em class="r">晋平公</em>许，与<em class="r">齐</em>伐<em class="r">燕</em>，入<em class="r">惠公</em>。<em class="r">惠公</em>至<em class="r">燕</em>而死。<em class="r">燕</em>立<em class="r">悼公</em>。</p>
<p><em class="r">悼公</em>七年卒，<em class="r">共公</em>立。<em class="r">共公</em>五年卒，<em class="r">平公</em>立。<em class="r">晋</em>公室卑，六卿始强大。<em class="r">平公</em>十八年，<em class="r">吴王阖闾</em>破<em class="r">楚</em>入<em class="r">郢</em>。十七年卒，<em class="r">简公</em>立。<em class="r">简公</em>十二年卒，<em class="r">献公</em>立。<em class="r">晋赵鞅</em>围<em class="r">范</em>、<em class="r">中行</em>于<em class="r">朝歌</em>。<em class="r">献公</em>十二年，<em class="r">齐田常</em>弑其君<em class="r">简公</em>。十四年，<em class="r">孔子</em>卒。二十八年，<em class="r">献公</em>卒，<em class="r">孝公</em>立。</p>
<p><em class="r">孝公</em>十二年，<em class="r">韩</em>、<em class="r">魏</em>、<em class="r">赵</em>灭<em class="r">智伯</em>，分其地，<em class="r">三晋</em>强。</p>
<p>十五年，<em class="r">孝公</em>卒，<em class="r">成公</em>立。<em class="r">成公</em>十六年卒，<em class="r">湣公</em>立。<em class="r">湣公</em>三十一年卒，<em class="r">釐公</em>立。是岁，<em class="r">三晋</em>列为诸侯。</p>
<p><em class="r">釐公</em>三十年，伐败<em class="r">齐</em>于<em class="r">林营</em>。<em class="r">釐公</em>卒，<em class="r">桓公</em>立。<em class="r">桓公</em>十一年卒，<em class="r">文公</em>立。是岁，<em class="r">秦献公</em>卒。<em class="r">秦</em>益强。</p>
<p><em class="r">文公</em>十九年，<em class="r">齐威王</em>卒。二十八年，<em class="r">苏秦</em>始来见，说<em class="r">文公</em>。<em class="r">文公</em>予车马金帛以至<em class="r">赵</em>，<em class="r">赵肃侯</em>用之。因约六国，为从长。<em class="r">秦惠王</em>以其女为<em class="r">燕</em>太子妇。</p>
<p>二十九年，<em class="r">文公</em>卒，太子立，是为<em class="r">易王</em>。</p>
<p><em class="r">易王</em>初立，<em class="r">齐宣王</em>因<em class="r">燕</em>丧伐我，取十城；<em class="r">苏秦</em>说<em class="r">齐</em>，使复归<em class="r">燕</em>十城。十年，<em class="r">燕君</em>为王。<em class="r">苏秦</em>与<em class="r">燕文公</em>夫人私通，惧诛，乃说王使<em class="r">齐</em>为反间，欲以乱<em class="r">齐</em>。<em class="r">易王</em>立十二年卒，子<em class="r">燕哙</em>立。</p>
<p><em class="r">燕哙</em>既立，<em class="r">齐</em>人杀<em class="r">苏秦</em>。<em class="r">苏秦</em>之在<em class="r">燕</em>，与其相<em class="r">子之</em>为婚，而<em class="r">苏代</em>与<em class="r">子之</em>交。及<em class="r">苏秦</em>死，而<em class="r">齐宣王</em>复用<em class="r">苏代</em>。<em class="r">燕哙</em>三年，与<em class="r">楚</em>、<em class="r">三晋</em>攻<em class="r">秦</em>，不胜而还。<em class="r">子之</em>相<em class="r">燕</em>，贵重，主断。<em class="r">苏代</em>为<em class="r">齐</em>使于<em class="r">燕</em>，<em class="r">燕王</em>问曰：“<em class="r">齐</em>王奚如？”对曰：“必不霸。”<em class="r">燕王</em>曰：“何也？”对曰：“不信其臣。”<em class="r">苏代</em>欲以激<em class="r">燕王</em>以尊<em class="r">子之</em>也。于是<em class="r">燕王</em>大信<em class="r">子之</em>。<em class="r">子之</em>因遗<em class="r">苏代</em>百金，而听其所使。</p>
<p><em class="r">鹿毛寿</em>谓<em class="r">燕王</em>：“不如以国让相<em class="r">子之</em>。人之谓<em class="r">尧</em>贤者，以其让天下于<em class="r">许由</em>，<em class="r">许由</em>不受，有让天下之名而实不失天下。今王以国让于<em class="r">子之</em>，<em class="r">子之</em>必不敢受，是王与<em class="r">尧</em>同行也。”<em class="r">燕王</em>因属国于<em class="r">子之</em>，<em class="r">子之</em>大重。或曰：“<em class="r">禹</em>荐<em class="r">益</em>，已而以<em class="r">启</em>人为吏。及老，而以<em class="r">启</em>人为不足任乎天下，传之于<em class="r">益</em>。已而<em class="r">启</em>与交党攻<em class="r">益</em>，夺之。天下谓<em class="r">禹</em>名传天下于<em class="r">益</em>，已而实令<em class="r">启</em>自取之。今王言属国于<em class="r">子之</em>，而吏无非太子人者，是名属<em class="r">子之</em>而实太子用事也。”王因收印自三百石吏已上而效之<em class="r">子之</em>。<em class="r">子之</em>南面行王事，而<em class="r">哙</em>老不听政，顾为臣，国事皆决于<em class="r">子之</em>。</p>
<p>三年，国大乱，百姓恫恐。将军<em class="r">市被</em>与<em class="r">太子平</em>谋，将攻<em class="r">子之</em>。诸将谓<em class="r">齐湣王</em>曰：“因而赴之，破<em class="r">燕</em>必矣。”<em class="r">齐王</em>因令人谓<em class="r">燕太子平</em>曰：“寡人闻太子之义，将废私而立公，饬君臣之义，明父子之位。寡人之国小，不足以为先后。虽然，则唯太子所以令之。”太子因要党聚众，将军<em class="r">市被</em>围公宫，攻<em class="r">子之</em>，不克。将军<em class="r">市被</em>及百姓反攻<em class="r">太子平</em>，将军<em class="r">市被</em>死，以徇。因搆难数月，死者数万，众人恫恐，百姓离志。<em class="r">孟轲</em>谓<em class="r">齐王曰</em>：“今伐<em class="r">燕</em>，此<em class="r">文</em>、<em class="r">武</em>之时，不可失也。”王因令<em class="r">章子</em>将五都之兵，以因北地之众以伐<em class="r">燕</em>。士卒不战，城门不闭，<em class="r">燕君哙</em>死，<em class="r">齐</em>大胜。<em class="r">燕子之</em>亡二年，而<em class="r">燕</em>人共立<em class="r">太子平</em>，是为<em class="r">燕昭王</em>。</p>
<p><em class="r">燕昭王</em>于破<em class="r">燕</em>之后即位，卑身厚币以招贤者。谓<em class="r">郭隗</em>曰：“<em class="r">齐</em>因孤之国乱而袭破<em class="r">燕</em>，孤极知<em class="r">燕</em>小力少，不足以报。然诚得贤士以共国，以雪先王之耻，孤之愿也。先生视可者，得身事之。”<em class="r">郭隗</em>曰：“王必欲致士，先从隗始。况贤于<em class="r">隗</em>者，岂远千里哉！”于是<em class="r">昭王</em>为隗改筑宫而师事之。<em class="r">乐毅</em>自<em class="r">魏</em>往，<em class="r">邹衍</em>自<em class="r">齐</em>往，<em class="r">剧辛</em>自<em class="r">赵</em>往，士争趋<em class="r">燕</em>。<em class="r">燕王</em>吊死问孤，与百姓同甘苦。</p>
<p>二十八年，<em class="r">燕国</em>殷富，士卒乐轶轻战，于是遂以<em class="r">乐毅</em>为上将军，与<em class="r">秦</em>、<em class="r">楚</em>、<em class="r">三晋</em>合谋以伐<em class="r">齐</em>。<em class="r">齐</em>兵败，<em class="r">湣王</em>出亡于外。<em class="r">燕</em>兵独追北，入至<em class="r">临淄</em>，尽取<em class="r">齐</em>宝，烧其宫室宗庙。<em class="r">齐</em>城之不下者，独唯<em class="r">聊</em>、<em class="r">莒</em>、<em class="r">即墨</em>，其馀皆属<em class="r">燕</em>，六岁。</p>
<p><em class="r">昭王</em>三十三年卒，子<em class="r">惠王</em>立。</p>
<p><em class="r">惠王</em>为太子时，与<em class="r">乐毅</em>有隙；及即位，疑<em class="r">毅</em>，使<em class="r">骑劫</em>代将。<em class="r">乐毅</em>亡走<em class="r">赵</em>。<em class="r">齐田单</em>以<em class="r">即墨</em>击败<em class="r">燕</em>军，<em class="r">骑劫</em>死，<em class="r">燕</em>兵引归，<em class="r">齐</em>悉复得其故城。<em class="r">湣王</em>死于<em class="r">莒</em>，乃立其子为<em class="r">襄王</em>。</p>
<p><em class="r">惠王</em>七年卒。<em class="r">韩</em>、<em class="r">魏</em>、<em class="r">楚</em>共伐<em class="r">燕</em>。<em class="r">燕武成王</em>立。</p>
<p><em class="r">武成王</em>七年，<em class="r">齐田单</em>伐我，拔<em class="r">中阳</em>。十三年，<em class="r">秦</em>败<em class="r">赵</em>于<em class="r">长平</em>四十馀万。十四年，<em class="r">武成王</em>卒，子<em class="r">孝王</em>立。</p>
<p><em class="r">孝王</em>元年，<em class="r">秦</em>围<em class="r">邯郸</em>者解去。三年卒，子今王<em class="r">喜</em>立。</p>
<p>今王<em class="r">喜</em>四年，<em class="r">秦昭王</em>卒。<em class="r">燕王</em>命相<em class="r">栗腹</em>约欢赵，以五百金为<em class="r">赵王</em>酒。还报<em class="r">燕王</em>曰：“<em class="r">赵王</em>壮者皆死<em class="r">长平</em>，其孤未壮，可伐也。”王召<em class="r">昌国君乐閒</em>问之。对曰：“<em class="r">赵</em>四战之国，其民习兵，不可伐。”王曰：“吾以五而伐一。”对曰：“不可。”<em class="r">燕王</em>怒，群臣皆以为可。卒起二军，车二千乘，<em class="r">栗腹</em>将而攻<em class="r">鄗</em>，<em class="r">卿秦</em>攻<em class="r">代</em>。唯独大夫<em class="r">将渠</em>谓<em class="r">燕王</em>曰：“与人通关约交，以五百金饮人之王，使者报而反攻之，不祥，兵无成功。”<em class="r">燕王</em>不听，自将偏军随之。<em class="r">将渠</em>引<em class="r">燕王</em>绶止之曰：“王必无自往，往无成功。”王蹴之以足。<em class="r">将渠</em>泣曰：“臣非以自为，为王也！”<em class="r">燕</em>军至<em class="r">宋子</em>，<em class="r">赵</em>使<em class="r">廉颇</em>将，击破<em class="r">栗腹</em>于<em class="r">鄗</em>。<em class="r">乐乘</em>破<em class="r">卿秦</em>于<em class="r">代</em>。<em class="r">乐閒</em>奔<em class="r">赵</em>。<em class="r">廉颇</em>逐之五百馀里，围其国。<em class="r">燕</em>人请和，<em class="r">赵</em>人不许，必令<em class="r">将渠</em>处和。<em class="r">燕</em>相<em class="r">将渠</em>以处和。<em class="r">赵</em>听<em class="r">将渠</em>，解<em class="r">燕</em>围。</p>
<p>六年，<em class="r">秦</em>灭<em class="r">东周</em>，置<em class="r">三川郡</em>。七年，<em class="r">秦</em>拔<em class="r">赵榆次</em>三十七城，<em class="r">秦</em>置<em class="r">大原郡</em>。九年，<em class="r">秦王政</em>初即位。十年，<em class="r">赵</em>使<em class="r">廉颇</em>将攻<em class="r">繁阳</em>，拔之。<em class="r">赵孝成王</em>卒，<em class="r">悼襄王</em>立。使<em class="r">乐乘</em>代<em class="r">廉颇</em>，<em class="r">廉颇</em>不听，攻<em class="r">乐乘</em>，<em class="r">乐乘</em>走，<em class="r">廉颇</em>奔<em class="r">大梁</em>。十二年，<em class="r">赵</em>使<em class="r">李牧</em>攻<em class="r">燕</em>，拔<em class="r">武遂</em>、<em class="r">方城</em>。<em class="r">剧辛</em>故居<em class="r">赵</em>，与<em class="r">庞煖</em>善，已而亡走<em class="r">燕</em>。<em class="r">燕</em>见<em class="r">赵</em>数困于<em class="r">秦</em>，而<em class="r">廉颇</em>去，充<em class="r">庞煖</em>将也，欲因<em class="r">赵</em>獘攻之。问<em class="r">剧辛</em>，<em class="r">辛</em>曰：“<em class="r">庞煖</em>易与耳。”<em class="r">燕</em>使<em class="r">剧辛</em>将击<em class="r">赵</em>，<em class="r">赵</em>使<em class="r">庞煖</em>击之，取<em class="r">燕</em>军二万，杀<em class="r">剧辛</em>。<em class="r">秦</em>拔<em class="r">魏</em>二十城，置<em class="r">东郡</em>。十九年，<em class="r">秦</em>拔<em class="r">赵</em>之<em class="r">邺</em>九城。<em class="r">赵悼襄王</em>卒。二十三年，<em class="r">太子丹</em>质于<em class="r">秦</em>，亡归<em class="r">燕</em>。二十五年，<em class="r">秦</em>虏灭<em class="r">韩王安</em>，置<em class="r">颍川郡</em>。二十七年，<em class="r">秦</em>虏<em class="r">赵王迁</em>，灭<em class="r">赵</em>。<em class="r">赵公子嘉</em>自立为<em class="r">代王</em>。</p>
<p><em class="r">燕</em>见<em class="r">秦</em>且灭六国，<em class="r">秦</em>兵临<em class="r">易水</em>，祸且至<em class="r">燕</em>。<em class="r">太子丹</em>阴养壮士二十人，使<em class="r">荆轲</em>献<em class="r">督亢</em>地图于<em class="r">秦</em>，因袭刺<em class="r">秦王</em>。<em class="r">秦王</em>觉，杀<em class="r">轲</em>，使将军<em class="r">王翦</em>击<em class="r">燕</em>。二十九年，<em class="r">秦</em>攻拔我<em class="r">蓟</em>，<em class="r">燕王</em>亡，徙居<em class="r">辽东</em>，斩<em class="r">丹</em>以献<em class="r">秦</em>。三十年，<em class="r">秦</em>灭<em class="r">魏</em>。</p>
<p>三十三年，<em class="r">秦</em>拔<em class="r">辽东</em>，虏<em class="r">燕王喜</em>，卒灭<em class="r">燕</em>。是岁，<em class="r">秦</em>将<em class="r">王贲</em>亦虏<em class="r">代王嘉</em>。</p>
<p><em class="r">太史公</em>曰：<em class="r">召公奭</em>可谓仁矣！甘棠且思之，况其人乎？<em class="r">燕</em>外迫<em class="r">蛮貉</em>，内措<em class="r">齐</em>、<em class="r">晋</em>，崎岖强国之间，最为弱小，几灭者数矣。然社稷血食者八九百岁，于<em class="r">姬姓</em>独后亡，岂非<em class="r">召公</em>之烈邪！</p>
		</div>
	</div>
</main>

</body>
</html>
