<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史 记 卷 十 二孝武本纪第十二</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 0.9em;
		color: #555;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote *{font-size: 98%;}
</style>
<body>

<main role="main" class="flex-shrink-0">
	<div class="container-lg">
		<h1>史 记 卷 十 二孝武本纪第十二</h1>
		<div class="content">
			<p><em class="r">孝武皇帝</em>者，<em class="r">孝景</em>中子也。母曰<em class="r">王太后</em>。<em class="r">孝景</em>四年，以皇子为<em class="r">胶东王</em>。<em class="r">孝景</em>七年，<em class="r">栗太子</em>废为<em class="r">临江王</em>，以<em class="r">胶东王</em>为太子。<em class="r">孝景</em>十六年崩，太子即位，为<em class="r">孝武皇帝</em>。<em class="r">孝武皇帝</em>初即位，尤敬鬼神之祀。</p>
<p>元年，<em class="r">汉</em>兴已六十馀岁矣，天下乂安，荐绅之属皆望天子封禅改正度也。而上乡儒术，招贤良，<em class="r">赵绾</em>、<em class="r">王臧</em>等以文学为公卿，欲议古立明堂城南，以朝诸侯。草巡狩封禅改历服色事未就。会<em class="r">窦太后</em>治<em class="r">黄老</em>言，不好儒术，使人微得<em class="r">赵绾</em>等奸利事，召案<em class="r">绾</em>、<em class="r">臧</em>，<em class="r">绾</em>、<em class="r">臧</em>自杀，诸所兴为者皆废。</p>
<p>后六年，<em class="r">窦太后</em>崩。其明年，上征文学之士<em class="r">公孙弘</em>等。</p>
<p>明年，上初至<em class="r">雍</em>，郊见五畤。后常三岁一郊。是时上求神君，舍之<em class="r">上林</em>中<em class="r">蹏氏观</em>。神君者，<em class="r">长陵</em>女子，以子死悲哀，故见神于先后<em class="r">宛若</em>。<em class="r">宛若</em>祠之其室，民多往祠。<em class="r">平原君</em>往祠，其后子孙以尊显。及<em class="r">武帝</em>即位，则厚礼置祠之内中，闻其言，不见其人云。</p>
<p>是时而<em class="r">李少君</em>亦以祠灶、谷道、却老方见上，上尊之。<em class="r">少君</em>者，故<em class="r">深泽侯</em>入以主方。匿其年及所生长，常自谓七十，能使物，却老。其游以方遍诸侯。无妻子。人闻其能使物及不死，更馈遗之，常馀金钱帛衣食。人皆以为不治产业而饶给，又不知其何所人，愈信，争事之。<em class="r">少君</em>资好方，善为巧发奇中。尝从<em class="r">武安侯</em>饮，坐中有年九十馀老人，<em class="r">少君</em>乃言与其大父游射处，老人为儿时从其大父行，识其处，一坐尽惊。<em class="r">少君</em>见上，上有故铜器，问<em class="r">少君</em>。<em class="r">少君</em>曰：“此器<em class="r">齐桓公</em>十年陈于<em class="r">柏寝</em>。”已而案其刻，果<em class="r">齐桓公</em>器。一宫尽骇，以<em class="r">少君</em>为神，数百岁人也。</p>
<p><em class="r">少君</em>言于上曰：“祠灶则致物，致物而丹沙可化为黄金，黄金成以为饮食器则益寿，益寿而海中<em class="r">蓬莱</em>仙者可见，见之以封禅则不死，<em class="r">黄帝</em>是也。臣尝游海上，见<em class="r">安期生</em>，食臣枣，大如瓜。<em class="r">安期生</em>仙者，通<em class="r">蓬莱</em>中，合则见人，不合则隐。”于是天子始亲祠灶，而遣方士入海求<em class="r">蓬莱安期生</em>之属，而事化丹沙诸药齐为黄金矣。</p>
<p>居久之，<em class="r">李少君</em>病死。天子以为化去不死也，而使<em class="r">黄锤</em>史<em class="r">宽舒</em>受其方。求<em class="r">蓬莱安期生</em>莫能得，而海上<em class="r">燕齐</em>怪迂之方士多相效，更言神事矣。</p>
<p><em class="r">亳</em>人<em class="r">薄诱忌</em>奏祠<em class="r">泰一</em>方，曰：“天神贵者<em class="r">泰一</em>，<em class="r">泰一</em>佐曰<em class="r">五帝</em>。古者天子以春秋祭<em class="r">泰一</em>东南郊，用太牢具，七日，为坛开八通之鬼道。”于是天子令太祝立其祠<em class="r">长安</em>东南郊，常奉祠如<em class="r">忌</em>方。其后人有上书，言“古者天子三年一用太牢具祠神三一：<em class="r">天一</em>，<em class="r">地一</em>，<em class="r">泰一</em>”。天子许之，令太祝领祠之<em class="r">忌泰一坛</em>上，如其方。后人复有上书，言“古者天子常以春秋解祠，祠<em class="r">黄帝</em>用一枭破镜；<em class="r">冥羊</em>用羊；祠<em class="r">马行</em>用一青牡马；<em class="r">泰一</em>、<em class="r">皋山山君</em>、<em class="r">地长</em>用牛；<em class="r">武夷君</em>用干鱼；<em class="r">阴阳使者</em>以一牛”。令祠官领之如其方，而祠于<em class="r">忌泰一坛</em>旁。</p>
<p>其后，天子苑有白鹿，以其皮为币，以发瑞应，造白金焉。</p>
<p>其明年，郊<em class="r">雍</em>，获一角兽，若麃然。有司曰：“陛下肃祗郊祀，上帝报享，锡一角兽，盖麟云。”于是以荐五畤，畤加一牛以燎。赐诸侯白金，以风符应合于天地。</p>
<p>于是<em class="r">济北王</em>以为天子且封禅，乃上书献<em class="r">泰山</em>及其旁邑。天子受之，更以他县偿之。<em class="r">常山王</em>有罪，迁，天子封其弟于<em class="r">真定</em>，以续先王祀，而以<em class="r">常山</em>为郡。然后<em class="r">五岳</em>皆在天子之郡。</p>
<p>其明年，<em class="r">齐</em>人<em class="r">少翁</em>以鬼神方见上。上有所幸<em class="r">王夫人</em>，夫人卒，<em class="r">少翁</em>以方术盖夜致<em class="r">王夫人</em>及灶鬼之貌云，天子自帷中望见焉。于是乃拜<em class="r">少翁</em>为文成将军，赏赐甚多，以客礼礼之。文成言曰：“上即欲与神通，宫室被服不象神，神物不至。”乃作画云气车，及各以胜日驾车辟恶鬼。又作<em class="r">甘泉宫</em>，中为台室，画<em class="r">天</em>、<em class="r">地</em>、<em class="r">泰一</em>诸神，而置祭具以致天神。居岁馀，其方益衰，神不至。乃为帛书以饭牛，详弗知也，言此牛腹中有奇。杀而视之，得书，书言甚怪，天子疑之。有识其手书，问之人，果伪书。于是诛文成将军而隐之。</p>
<p>其后则又作<em class="r">栢梁</em>、铜柱、承露仙人掌之属矣。</p>
<p>文成死明年，天子病<em class="r">鼎湖</em>甚，巫医无所不致，不愈。<em class="r">游水发根</em>乃言曰：“<em class="r">上郡</em>有巫，病而鬼下之。”上召置祠之<em class="r">甘泉</em>。及病，使人问神君。神君言曰：“天子毋忧病。病少愈，强与我会<em class="r">甘泉</em>。”于是病愈，遂幸<em class="r">甘泉</em>，病良已。大赦天下，置<em class="r">寿宫</em>神君。神君最贵者<em class="r">太一</em>，其佐曰<em class="r">大禁</em>、<em class="r">司命</em>之属，皆从之。非可得见，闻其音，与人言等。时去时来，来则风肃然也。居室帷中。时昼言，然常以夜。天子祓，然后入。因巫为主人，关饮食。所欲者言行下。又置<em class="r">寿宫</em>、<em class="r">北宫</em>，张羽旗，设供具，以礼神君。神君所言，上使人受书其言，命之曰“画法”。其所语，世俗之所知也，毋绝殊者，而天子独喜。其事秘，世莫知也。</p>
<p>其后三年，有司言元宜以天瑞命，不宜以一二数。一元曰<em class="r">建元</em>，二元以长星曰<em class="r">元光</em>，三元以郊得一角兽曰<em class="r">元狩</em>云。</p>
<p>其明年冬，天子郊<em class="r">雍</em>，议曰：“今上帝朕亲郊，而<em class="r">后土</em>毋祀，则礼不答也。”有司与<em class="r">太史公</em>、祠官<em class="r">宽舒</em>等议：“天地牲角茧栗。今陛下亲祀<em class="r">后土</em>，<em class="r">后土</em>宜于泽中圜丘为五坛，坛一黄犊太牢具，已祠尽瘗，而从祠衣上黄。”于是天子遂东，始立<em class="r">后土祠汾阴</em>雎上，如<em class="r">宽舒</em>等议。上亲望拜，如上帝礼。礼毕，天子遂至<em class="r">荥阳</em>而还。过<em class="r">雒阳</em>，下诏曰：“<em class="r">三代</em>邈绝，远矣难存。其以三十里地封<em class="r">周</em>后为<em class="r">周子南君</em>，以奉先王祀焉。”是岁，天子始巡郡县，侵寻于<em class="r">泰山</em>矣。</p>
<p>其春，<em class="r">乐成侯</em>上书言<em class="r">栾大</em>。<em class="r">栾大</em>，<em class="r">胶东</em>宫人，故尝与文成将军同师，已而为<em class="r">胶东王</em>尚方。而<em class="r">乐成侯</em>姊为<em class="r">康王</em>后，毋子。<em class="r">康王</em>死，他姬子立为王。而<em class="r">康后</em>有淫行，与王不相中，相危以法。<em class="r">康后</em>闻文成已死，而欲自媚于上，乃遣<em class="r">栾大</em>因<em class="r">乐成侯</em>求见言方。天子既诛文成，后悔恨其早死，惜其方不尽，及见<em class="r">栾大</em>，大悦。<em class="r">大</em>为人长美，言多方略，而敢为大言，处之不疑。大言曰：“臣尝往来海中，见<em class="r">安期</em>、<em class="r">羡门</em>之属。顾以为臣贱，不信臣。又以为<em class="r">康王</em>诸侯耳，不足予方。臣数言<em class="r">康王</em>，<em class="r">康王</em>又不用臣。臣之师曰：‘黄金可成，而<em class="r">河</em>决可塞，不死之药可得，仙人可致也。’臣恐效文成，则方士皆掩口，恶敢言方哉！”上曰：“文成食马肝死耳。子诚能修其方，我何爱乎！”<em class="r">大</em>曰：“臣师非有求人，人者求之。陛下必欲致之，则贵其使者，令有亲属，以客礼待之，勿卑，使各佩其信印，乃可使通言于神人。神人尚肯邪不邪。致尊其使，然后可致也。”于是上使先验小方，斗旗，旗自相触击。</p>
<p>是时上方忧<em class="r">河</em>决，而黄金不就，乃拜<em class="r">大</em>为五利将军。居月馀，得四金印，佩天士将军、地士将军、大通将军、天道将军印。制诏御史：“昔<em class="r">禹</em>疏<em class="r">九江</em>，决<em class="r">四渎</em>。间者<em class="r">河</em>溢皋陆，堤繇不息。朕临天下二十有八年，天若遗朕士而<em class="r">大</em>通焉。《乾》称‘蜚龙’，‘鸿渐于般’，意庶几与焉。其以二千户封地士将军<em class="r">大</em>为<em class="r">乐通侯</em>。”赐列侯甲第，僮千人。乘舆斥车马帷帐器物以充其家。又以<em class="r">卫长公主</em>妻之，赍金万斤，更名其邑曰<em class="r">当利公主</em>。天子亲如五利之第。使者存问所给，连属于道。自大主将相以下，皆置酒其家，献遗之。于是天子又刻玉印曰“天道将军”，使使衣羽衣，夜立白茅上，五利将军亦衣羽衣，立白茅上受印，以示弗臣也。而佩“天道”者，且为天子道天神也。于是五利常夜祠其家，欲以下神。神未至而百鬼集矣，然颇能使之。其后治装行，东入海，求其师云。<em class="r">大</em>见数月，佩六印，贵振天下，而海上<em class="r">燕齐</em>之间，莫不搤捥而自言有禁方，能神仙矣。</p>
<p>其夏六月中，<em class="r">汾阴</em>巫<em class="r">锦</em>为民祠<em class="r">魏雎后土</em>营旁，见地如钩状，掊视得鼎。鼎大异于众鼎，文镂毋款识，怪之，言吏。吏告<em class="r">河东</em>太守<em class="r">胜</em>，<em class="r">胜</em>以闻。天子使使验问巫<em class="r">锦</em>得鼎无奸诈，乃以礼祠，迎鼎至<em class="r">甘泉</em>，从行，上荐之。至<em class="r">中山</em>，晏温，有黄云盖焉。有麃过，上自射之，因以祭云。至<em class="r">长安</em>，公卿大夫皆议请尊宝鼎。天子曰：“间者<em class="r">河</em>溢，岁数不登，故巡祭<em class="r">后土</em>，祈为百姓育谷。今年丰庑未有报，鼎曷为出哉？”有司皆曰：“闻昔<em class="r">大帝</em>兴神鼎一，一者一统，天地万物所系终也。<em class="r">黄帝</em>作宝鼎三，象天地人也。<em class="r">禹</em>收九牧之金，铸九鼎，皆尝&lt;imgalt="char"class="kindle-cn-inline-character"src="Image00035.jpg"/&gt;烹上帝鬼神。遭圣则兴，迁于<em class="r">夏商</em>。<em class="r">周</em>德衰，<em class="r">宋</em>之社亡，鼎乃沦伏而不见。《颂》云‘自堂徂基，自羊徂牛；鼐鼎及鼒，不虞不骜，胡考之休’。今鼎至<em class="r">甘泉</em>，光润龙变，承休无疆。合兹<em class="r">中山</em>，有黄白云降盖，若兽为符，路弓乘矢，集获坛下，报祠大飨。惟受命而帝者心知其意而合德焉。鼎宜见于祖祢，藏于帝廷，以合明应。”制曰：“可。”</p>
<p>入海求<em class="r">蓬莱</em>者，言<em class="r">蓬莱</em>不远，而不能至者，殆不见其气。上乃遣望气佐候其气云。</p>
<p>其秋，上幸<em class="r">雍</em>，且郊。或曰“<em class="r">五帝</em>，<em class="r">泰一</em>之佐也，宜立<em class="r">泰一</em>而上亲郊之”。上疑未定。<em class="r">齐</em>人<em class="r">公孙卿</em>曰：“今年得宝鼎，其冬辛巳朔旦冬至，与<em class="r">黄帝</em>时等。”<em class="r">卿</em>有札书曰：“<em class="r">黄帝</em>得宝鼎<em class="r">宛朐</em>，问于<em class="r">鬼臾区</em>。<em class="r">区</em>对曰：‘帝得宝鼎神笑，是岁己酉朔旦冬至，得天之纪，终而复始。’于是<em class="r">黄帝</em>迎日推䇲，后率二十岁得朔旦冬至，凡二十推，三百八十年，<em class="r">黄帝</em>仙登于天。”<em class="r">卿</em>因<em class="r">所忠</em>欲奏之。<em class="r">所忠</em>视其书不经，疑其妄书，谢曰：“宝鼎事已决矣，尚何以为！”<em class="r">卿</em>因嬖人奏之。上大说，召问<em class="r">卿</em>。对曰：“受此书<em class="r">申功</em>，<em class="r">申功</em>已死。”上曰：“<em class="r">申功</em>何人也？”<em class="r">卿</em>曰：“<em class="r">申功</em>，<em class="r">齐</em>人也。与<em class="r">安期生</em>通，受<em class="r">黄帝</em>言，无书，独有此鼎书。曰‘<em class="r">汉</em>兴复当<em class="r">黄帝</em>之时。<em class="r">汉</em>之圣者在<em class="r">高祖</em>之孙且曾孙也。宝鼎出而与神通，封禅。封禅七十二王，唯<em class="r">黄帝</em>得上<em class="r">泰山</em>封’。<em class="r">申功</em>曰：‘<em class="r">汉</em>主亦当上封，上封则能仙登天矣。<em class="r">黄帝</em>时万诸侯，而神灵之封居七千。天下名山八，而三在蛮夷，五在中国，中国<em class="r">华山</em>、<em class="r">首山</em>、<em class="r">太室</em>、<em class="r">泰山</em>、<em class="r">东莱</em>，此五山<em class="r">黄帝</em>之所常游，与神会。<em class="r">黄帝</em>且战且学仙。患百姓非其道，乃断斩非鬼神者。百馀岁然后得与神通。<em class="r">黄帝</em>郊<em class="r">雍</em>上帝，宿三月。<em class="r">鬼臾区</em>号<em class="r">大鸿</em>，死葬<em class="r">雍</em>，故<em class="r">鸿冢</em>是也。其后<em class="r">黄帝</em>接万灵<em class="r">明廷</em>。<em class="r">明廷</em>者，<em class="r">甘泉</em>也。所谓<em class="r">寒门</em>者，<em class="r">谷口</em>也。<em class="r">黄帝</em>采<em class="r">首山</em>铜，铸鼎于<em class="r">荆山</em>下。鼎既成，有龙垂胡髯下迎<em class="r">黄帝</em>。<em class="r">黄帝</em>上骑，群臣后宫从上龙七十馀人，龙乃上去。馀小臣不得上，乃悉持龙髯，龙髯拔，堕<em class="r">黄帝</em>之弓。百姓仰望<em class="r">黄帝</em>既上天，乃抱其弓与龙胡髯号，故后世因名其处曰<em class="r">鼎湖</em>，其弓曰乌号。’”于是天子曰：“嗟乎！吾诚得如<em class="r">黄帝</em>，吾视去妻子如脱踊耳。”乃拜<em class="r">卿</em>为郎，东使候神于<em class="r">太室</em>。</p>
<p>上遂郊<em class="r">雍</em>，至<em class="r">陇西</em>，西登<em class="r">空桐</em>，幸<em class="r">甘泉</em>。令祠官<em class="r">宽舒</em>等具<em class="r">泰一</em>祠坛，坛放<em class="r">薄忌泰一坛</em>，坛三垓。<em class="r">五帝坛</em>环居其下，各如其方，<em class="r">黄帝</em>西南，除八通鬼道。<em class="r">泰一</em>所用，如<em class="r">雍</em>一畤物，而加醴枣脯之属，杀一犛牛以为俎豆牢具。而<em class="r">五帝</em>独有俎豆醴进。其下四方地，为餟食群神从者及<em class="r">北斗</em>云。已祠，胙馀皆燎之。其牛色白，鹿居其中，彘在鹿中，水而洎之。祭日以牛，然月以羊彘特。<em class="r">泰一</em>祝宰则衣紫及绣。<em class="r">五帝</em>各如其色，日赤，月白。</p>
<p>十一月辛巳朔旦冬至，昧爽，天子始郊拜<em class="r">泰一</em>。朝朝日，夕夕月，则揖；而见<em class="r">泰一</em>如<em class="r">雍</em>礼。其赞飨曰：“天始以宝鼎神笑授皇帝，朔而又朔，终而复始，皇帝敬拜见焉。”而衣上黄。其祠列火满坛，坛旁烹炊具。有司云“祠上有光焉”。公卿言“皇帝始郊见<em class="r">泰一云阳</em>，有司奉瑄玉嘉牲荐飨。是夜有美光，及昼，黄气上属天”。<em class="r">太史公</em>、祠官<em class="r">宽舒</em>等曰：“神灵之休，祐福兆祥，宜因此地光域立<em class="r">泰畤坛</em>以明应。令太祝领，秋及腊间祠。三岁天子一郊见。”</p>
<p>其秋，为伐<em class="r">南越</em>，告祷<em class="r">泰一</em>，以牡荆画幡日月<em class="r">北斗</em>登龙，以象<em class="r">天一</em>三星，为<em class="r">泰一</em>锋，名曰“灵旗”。为兵祷，则太史奉以指所伐国。而五利将军使不敢入海，之<em class="r">泰山</em>祠。上使人微随验，实无所见。五利妄言见其师，其方尽，多不雠。上乃诛五利。</p>
<p>其冬，<em class="r">公孙卿</em>候神<em class="r">河南</em>，见仙人迹<em class="r">缑氏城</em>上，有物若雉，往来城上。天子亲幸<em class="r">缑氏城</em>视迹。问<em class="r">卿</em>：“得毋效文成、五利乎？”<em class="r">卿</em>曰：“仙者非有求人主，人主求之。其道非少宽假，神不来。言神事，事如迂诞，积以岁乃可致。”于是郡国各除道，缮治宫观名山神祠所，以望幸矣。</p>
<p>其年，既灭<em class="r">南越</em>，上有嬖臣<em class="r">李延年</em>以好音见。上善之，下公卿议，曰：“民间祠尚有鼓舞之乐，今郊祠而无乐，岂称乎？”公卿曰：“古者祀天地皆有乐，而神祇可得而礼。”或曰：“<em class="r">泰帝</em>使<em class="r">素女</em>鼓五十弦瑟，悲，帝禁不止，故破其瑟为二十五弦。”于是塞<em class="r">南越</em>，祷祠<em class="r">泰一</em>、<em class="r">后土</em>，始用乐舞，益召歌儿，作二十五弦及箜篌瑟自此起。</p>
<p>其来年冬，上议曰：“古者先振兵泽旅，然后封禅。”乃遂北巡<em class="r">朔方</em>，勒兵十馀万，还祭<em class="r">黄帝冢桥山</em>，泽兵<em class="r">须如</em>。上曰：“吾闻<em class="r">黄帝</em>不死，今有冢，何也？”或对曰：“<em class="r">黄帝</em>已仙上天，群臣葬其衣冠。”既至<em class="r">甘泉</em>，为且用事<em class="r">泰山</em>，先类祠<em class="r">泰一</em>。</p>
<p>自得宝鼎，上与公卿诸生议封禅。封禅用希旷绝，莫知其仪礼，而群儒采封禅《尚书》、《周官》、《王制》之望祀射牛事。<em class="r">齐</em>人<em class="r">丁公</em>年九十馀，曰：“封者，合不死之名也。<em class="r">秦皇帝</em>不得上封。陛下必欲上，稍上即无风雨，遂上封矣。”上于是乃令诸儒习射牛，草封禅仪。数年，至且行。天子既闻<em class="r">公孙卿</em>及方士之言，<em class="r">黄帝</em>以上封禅，皆致怪物与神通，欲放<em class="r">黄帝</em>以尝接神仙人<em class="r">蓬莱</em>士，高世比德于<em class="r">九皇</em>，而颇采儒术以文之。群儒既以不能辩明封禅事，又牵拘于《诗书》古文而不敢骋。上为封祠器示群儒，群儒或曰“不与古同”，<em class="r">徐偃</em>又曰“太常诸生行礼不如<em class="r">鲁</em>善”，<em class="r">周霸</em>属图封事，于是上绌<em class="r">偃</em>、<em class="r">霸</em>，尽罢诸儒弗用。</p>
<p>三月，遂东幸<em class="r">缑氏</em>，礼登<em class="r">中岳太室</em>。从官在山下闻若有言“万岁”云。问上，上不言；问下，下不言。于是以三百户封<em class="r">太室</em>奉祠，命曰<em class="r">崇高邑</em>。东上<em class="r">泰山</em>，山之草木叶未生，乃令人上石立之<em class="r">泰山</em>颠。</p>
<p>上遂东巡海上，行礼祠八神。<em class="r">齐</em>人之上疏言神怪奇方者以万数，然无验者。乃益发船，令言海中神山者数千人求<em class="r">蓬莱</em>神人。<em class="r">公孙卿</em>持节常先行候名山，至<em class="r">东莱</em>，言夜见一人，长数丈，就之则不见，见其迹甚大，类禽兽云。群臣有言见一老父牵狗，言“吾欲见巨公”，已忽不见。上既见大迹，未信，及群臣有言老父，则大以为仙人也。宿留海上，与方士传车及间使求仙人以千数。</p>
<p>四月，还至<em class="r">奉高</em>。上念诸儒及方士言封禅人人殊，不经，难施行。天子至<em class="r">梁父</em>，礼祠<em class="r">地主</em>。乙卯，令侍中儒者皮弁荐绅，射牛行事。封<em class="r">泰山</em>下东方，如郊祠<em class="r">泰一</em>之礼。封广丈二尺，高九尺，其下则有玉牒书，书秘。礼毕，天子独与侍中奉车<em class="r">子侯</em>上<em class="r">泰山</em>，亦有封。其事皆禁。明日，下阴道。丙辰，禅<em class="r">泰山</em>下阯东北<em class="r">肃然山</em>，如祭<em class="r">后土</em>礼。天子皆亲拜见，衣上黄而尽用乐焉。<em class="r">江淮</em>间一茅三脊为神藉。五色土益杂封。纵远方奇兽蜚禽及白雉诸物，颇以加祠。兕旄牛犀象之属弗用。皆至<em class="r">泰山</em>然后去。封禅祠，其夜若有光，昼有白云起封中。</p>
<p>天子从封禅还，坐明堂，群臣更上寿。于是制诏御史：“朕以眇眇之身承至尊，兢兢焉惧弗任。维德菲薄，不明于礼乐。脩祀<em class="r">泰一</em>，若有象景光，屑如有望，依依震于怪物，欲止不敢，遂登封<em class="r">泰山</em>，至于<em class="r">梁父</em>，而后禅<em class="r">肃然</em>。自新，嘉与士大夫更始，赐民百户牛一酒十石，加年八十孤寡布帛二匹。复<em class="r">博</em>、<em class="r">奉高</em>、<em class="r">蛇丘</em>、<em class="r">历城</em>，毋出今年租税。其赦天下，如乙卯赦令。行所过毋有复作。事在二年前，皆勿听治。”又下诏曰：“古者天子五载一巡狩，用事<em class="r">泰山</em>，诸侯有朝宿地。其令诸侯各治邸<em class="r">泰山</em>下。”</p>
<p>天子既已封禅<em class="r">泰山</em>，无风雨菑，而方士更言<em class="r">蓬莱</em>诸神山若将可得，于是上欣然庶几遇之，乃复东至海上望，冀遇<em class="r">蓬莱</em>焉。奉车<em class="r">子侯</em>暴病，一日死。上乃遂去，并海上，北至<em class="r">碣石</em>，巡自<em class="r">辽西</em>，历北边至<em class="r">九原</em>。五月，返至<em class="r">甘泉</em>。有司言宝鼎出为<em class="r">元鼎</em>，以今年为<em class="r">元封</em>元年。</p>
<p>其秋，有星茀于<em class="r">东井</em>。后十馀日，有星弗于<em class="r">三能</em>。望气<em class="r">王朔</em>言：“候独见其星出如瓠，食顷复入焉。”有司言曰：“陛下建<em class="r">汉家</em>封禅，天其报<em class="r">德星</em>云。”</p>
<p>其来年冬，郊<em class="r">雍五帝</em>，还，拜祝祠<em class="r">泰一</em>。赞飨曰：“<em class="r">德星</em>昭衍，厥维休祥。<em class="r">寿星</em>仍出，渊耀光明。<em class="r">信星</em>昭见，皇帝敬拜泰祝之飨。”</p>
<p>其春，<em class="r">公孙卿</em>言见神人<em class="r">东莱山</em>，若云“见天子”。天子于是幸<em class="r">缑氏城</em>，拜<em class="r">卿</em>为中大夫。遂至<em class="r">东莱</em>，宿留之数日，毋所见，见大人迹。复遣方士求神怪采芝药以千数。是岁旱。于是天子既出毋名，乃祷<em class="r">万里沙</em>，过祠<em class="r">泰山</em>。还至<em class="r">瓠子</em>，自临塞决<em class="r">河</em>，留二日，沉祠而去。使二卿将卒塞决<em class="r">河</em>，<em class="r">河</em>徙二渠，复<em class="r">禹</em>之故迹焉。</p>
<p>是时既灭<em class="r">南越</em>，<em class="r">越</em>人<em class="r">勇之</em>乃言“<em class="r">越</em>人俗信鬼，而其祠皆见鬼，数有效。昔<em class="r">东瓯王</em>敬鬼，寿至百六十岁。后世谩怠，故衰耗”。乃令<em class="r">越</em>巫立<em class="r">越</em>祝祠，安台无坛，亦祠天神上帝百鬼，而以鸡卜。上信之，<em class="r">越</em>祠鸡卜始用焉。</p>
<p><em class="r">公孙卿</em>曰：“仙人可见，而上往常遽，以故不见。今陛下可为观，如<em class="r">缑氏城</em>，置脯枣，神人宜可致。且仙人好楼居。”于是上令<em class="r">长安</em>则作<em class="r">蜚廉桂观</em>，<em class="r">甘泉</em>则作<em class="r">益延寿观</em>，使<em class="r">卿</em>持节设具而候神人。乃作<em class="r">通天台</em>，置祠具其下，将招来神仙之属。于是<em class="r">甘泉</em>更置前殿，始广诸宫室。夏，有芝生殿防内中。天子为塞<em class="r">河</em>，兴<em class="r">通天台</em>，若有光云，乃下诏曰：“<em class="r">甘泉</em>防生芝九茎，赦天下，毋有复作。”</p>
<p>其明年，伐<em class="r">朝鲜</em>。夏，旱。<em class="r">公孙卿</em>曰：“<em class="r">黄帝</em>时封则天旱，乾封三年。”上乃下诏曰：“天旱，意乾封乎？其令天下尊祠<em class="r">灵星</em>焉。”</p>
<p>其明年，上郊<em class="r">雍</em>，通<em class="r">回中</em>道，巡之。春，至<em class="r">鸣泽</em>，从<em class="r">西河</em>归。</p>
<p>其明年冬，上巡<em class="r">南郡</em>，至<em class="r">江陵</em>而东。登礼<em class="r">潜</em>之<em class="r">天柱山</em>，号曰<em class="r">南岳</em>。浮<em class="r">江</em>，自<em class="r">寻阳</em>出<em class="r">枞阳</em>，过<em class="r">彭蠡</em>，祀其名山川。北至<em class="r">琅邪</em>，并海上。四月中，至<em class="r">奉高</em>脩封焉。</p>
<p>初，天子封<em class="r">泰山</em>，<em class="r">泰山</em>东北阯古时有明堂处，处险不敞。上欲治明堂<em class="r">奉高</em>旁，未晓其制度。<em class="r">济南</em>人<em class="r">公王带</em>上<em class="r">黄帝</em>时明堂图。明堂图中有一殿，四面无壁，以茅盖，通水，圜宫垣为复道，上有楼，从西南入，命曰<em class="r">昆仑</em>，天子从之入，以拜祠上帝焉。于是上令<em class="r">奉高</em>作明堂<em class="r">汶上</em>，如<em class="r">带</em>图。及五年脩封，则祠<em class="r">泰一</em>、<em class="r">五帝</em>于明常上坐，令<em class="r">高皇帝祠</em>坐对之。祠<em class="r">后土</em>于下房，以二十太牢。天子从<em class="r">昆仑</em>道入，始拜明堂如郊礼。礼毕，燎堂下。而上又上<em class="r">泰山</em>，有秘祠其颠。而<em class="r">泰山</em>下祠<em class="r">五帝</em>，各如其方，<em class="r">黄帝</em>并<em class="r">赤帝</em>，而有司侍祠焉。<em class="r">泰山</em>上举火，下悉应之。</p>
<p>其后二岁，十一月甲子朔旦冬至，推历者以本统。天子亲至<em class="r">泰山</em>，以十一月甲子朔旦冬至日祠上帝明堂，每脩封禅。其赞飨曰：“天增授皇帝泰元神䇲，周而复始。皇帝敬拜<em class="r">泰一</em>。”东至海上，考入海及方士求神者，莫验，然益遣，冀遇之。</p>
<p>十一月乙酉，<em class="r">柏梁</em>灾。十二月甲午朔，上亲禅<em class="r">高里</em>，祠<em class="r">后土</em>。临<em class="r">渤海</em>，将以望祠<em class="r">蓬莱</em>之属，冀至殊庭焉。</p>
<p>上还，以<em class="r">柏梁</em>烖故，朝受计<em class="r">甘泉</em>。<em class="r">公孙卿</em>曰：“<em class="r">黄帝</em>就<em class="r">青灵台</em>，十二日烧，<em class="r">黄帝</em>乃治<em class="r">明庭</em>。<em class="r">明庭</em>，<em class="r">甘泉</em>也。”方士多言古帝王有都<em class="r">甘泉</em>者。其后天子又朝诸侯<em class="r">甘泉</em>，<em class="r">甘泉</em>作诸侯邸。<em class="r">勇之</em>乃曰：“<em class="r">越</em>俗有火烖，复起屋必以大，用胜服之。”于是作<em class="r">建章宫</em>，度为千门万户。前殿度高<em class="r">未央</em>。其东则<em class="r">凤阙</em>，高二十馀丈。其西则<em class="r">唐中</em>，数十里虎圈。其北治大池，<em class="r">渐台</em>高二十馀丈，名曰<em class="r">泰液池</em>，中有<em class="r">蓬莱</em>、<em class="r">方丈</em>、<em class="r">瀛洲</em>、<em class="r">壶梁</em>，象海中神山龟鱼之属。其南有<em class="r">玉堂</em>、<em class="r">璧门</em>、大鸟之属。乃立<em class="r">神明台</em>、<em class="r">井幹楼</em>，度五十馀丈，辇道相属焉。</p>
<p>夏，<em class="r">汉</em>改历，以正月为岁首，而色上黄，官名更印章以五字，因为<em class="r">太初</em>元年。是岁，西伐<em class="r">大宛</em>。蝗大起。<em class="r">丁夫人</em>、<em class="r">雒阳虞初</em>等以方祠诅<em class="r">匈奴</em>、<em class="r">大宛</em>焉。</p>
<p>其明年，有司言<em class="r">雍</em>五畤无牢熟具，芬芳不备。乃命祠官进畤犊牢具，五色食所胜，而以木禺马代驹焉。独<em class="r">五帝</em>用驹，行亲郊用驹。及诸名山川用驹者，悉以木禺马代。行过，乃用驹，他礼如故。</p>
<p>其明年，东巡海上，考神仙之属，未有验者。方士有言“<em class="r">黄帝</em>时为五城十二楼，以候神人于<em class="r">执期</em>，命曰<em class="r">迎年</em>”。上许作之如方，名曰<em class="r">明年</em>。上亲礼祠上帝，衣上黄焉。</p>
<p><em class="r">公王带</em>曰：“<em class="r">黄帝</em>时虽封<em class="r">泰山</em>，然<em class="r">风后</em>、<em class="r">封钜</em>、<em class="r">岐伯</em>令<em class="r">黄帝</em>封<em class="r">东泰山</em>，禅<em class="r">凡山</em>合符，然后不死焉。”天子既令设祠具，至<em class="r">东泰山</em>，<em class="r">东泰山</em>卑小，不称其声，乃令祠官礼之，而不封禅焉。其后令带奉祠候神物。夏，遂还<em class="r">泰山</em>，修五年之礼如前，而加禅祠<em class="r">石闾</em>。<em class="r">石闾</em>者，在<em class="r">泰山</em>下阯南方，方士多言此仙人之闾也，故上亲禅焉。</p>
<p>其后五年，复至<em class="r">泰山</em>脩封，还过祭<em class="r">常山</em>。</p>
<p>今天子所兴祠，<em class="r">泰一</em>、<em class="r">后土</em>，三年亲郊祠，建<em class="r">汉家</em>封禅，五年一脩封。<em class="r">薄忌泰一</em>及<em class="r">三一</em>、<em class="r">冥羊</em>、<em class="r">马行</em>、<em class="r">赤星</em>，五，<em class="r">宽舒</em>之祠官以岁时致礼。凡六祠，皆太祝领之。至如八神诸神，<em class="r">明年</em>、<em class="r">凡山</em>他名祠，行过则祀，去则已。方士所兴祠，各自主，其人终则已，祠官弗主。他祠皆如其故。今上封禅，其后十二岁而还，遍于<em class="r">五岳</em>、<em class="r">四渎</em>矣。而方士之候祠神人，入海求<em class="r">蓬莱</em>，终无有验。而<em class="r">公孙卿</em>之候神者，犹以大人迹为解，无其效。天子益怠厌方士之怪迂语矣，然终羁縻弗绝，冀遇其真。自此之后，方士言祠神者弥众，然其效可睹矣。</p>
<p><em class="r">太史公</em>曰：余从巡祭天地诸神名山川而封禅焉。入<em class="r">寿宫</em>侍祠神语，究观方士祠官之言，于是退而论次自古以来用事于鬼神者，具见其表里。后有君子，得以览焉。至若俎豆珪币之详，献酬之礼，则有司存焉。</p>
		</div>
	</div>
</main>

</body>
</html>
