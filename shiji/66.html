<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷六十六伍子胥列传第六</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 0.9em;
		color: #555;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote *{font-size: 98%;}
</style>
<body>

<main role="main" class="flex-shrink-0">
	<div class="container-lg">
		<h1>史记卷六十六伍子胥列传第六</h1>
		<div class="content">
			<p><em class="r">伍子胥</em>者，<em class="r">楚</em>人也，名<em class="r">员</em>。<em class="r">员</em>父曰<em class="r">伍奢</em>。<em class="r">员</em>兄曰<em class="r">伍尚</em>。其先曰<em class="r">伍举</em>，以直谏事<em class="r">楚庄王</em>，有显，故其后世有名于<em class="r">楚</em>。</p>
<p><em class="r">楚平王</em>有太子名曰<em class="r">建</em>，使<em class="r">伍奢</em>为太傅，<em class="r">费无忌</em>为少傅。<em class="r">无忌</em>不忠于<em class="r">太子建</em>。<em class="r">平王</em>使<em class="r">无忌</em>为太子取妇于<em class="r">秦</em>，<em class="r">秦</em>女好，<em class="r">无忌</em>驰归报<em class="r">平王</em>曰：“<em class="r">秦</em>女绝美，王可自取，而更为太子取妇。”<em class="r">平王</em>遂自取<em class="r">秦</em>女而绝爱幸之，生子<em class="r">轸</em>。更为太子取妇。</p>
<p><em class="r">无忌</em>既以<em class="r">秦</em>女自媚于<em class="r">平王</em>，因去太子而事<em class="r">平王</em>。恐一旦<em class="r">平王</em>卒而太子立，杀己，乃因谗<em class="r">太子建</em>。<em class="r">建</em>母，<em class="r">蔡</em>女也，无宠于<em class="r">平王</em>。<em class="r">平王</em>稍益疏<em class="r">建</em>，使<em class="r">建</em>守<em class="r">城父</em>，备边兵。</p>
<p>顷之，<em class="r">无忌</em>又日夜言太子短于王曰：“太子以<em class="r">秦</em>女之故，不能无怨望，愿王少自备也。自太子居<em class="r">城父</em>，将兵，外交诸侯，且欲人为乱矣。”<em class="r">平王</em>乃召其太傅<em class="r">伍奢</em>考问之。<em class="r">伍奢</em>知<em class="r">无忌</em>谗太子于<em class="r">平王</em>，因曰：“王独奈何以谗贼小臣疏骨肉之亲乎？”<em class="r">无忌</em>曰：“王今不制，其事成矣。王且见禽。”于是<em class="r">平王</em>怒，囚<em class="r">伍奢</em>，而使<em class="r">城父</em>司马<em class="r">奋扬</em>往杀太子。行未至，<em class="r">奋扬</em>使人先告太子：“太子急去，不然将诛。”<em class="r">太子建</em>亡奔<em class="r">宋</em>。</p>
<p><em class="r">无忌</em>言于<em class="r">平王</em>曰：“<em class="r">伍奢</em>有二子，皆贤，不诛且为<em class="r">楚</em>忧。可以其父质而召之，不然且为<em class="r">楚</em>患。”王使使谓<em class="r">伍奢</em>曰：“能致汝二子则生，不能则死。”<em class="r">伍奢</em>曰：“<em class="r">尚</em>为人仁，呼必来。<em class="r">员</em>为人刚戾忍&lt;imgalt=""class="kindle-cn-inline-character"src="Image00101.jpg"/&gt;，能成大事，彼见来之并禽，其势必不来。”王不听，使人召二子曰：“来，吾生汝父；不来，今杀<em class="r">奢</em>也。”<em class="r">伍尚</em>欲往，<em class="r">员</em>曰：“<em class="r">楚</em>之召我兄弟，非欲以生我父也，恐有脱者后生患，故以父为质，诈召二子。二子到，则父子俱死。何益父之死？往而令雠不得报耳。不如奔他国，借力以雪父之耻，俱灭，无为也。”<em class="r">伍尚</em>曰：“我知往终不能全父命。然恨父召我以求生而不往，后不能雪耻，终为天下笑耳。”谓<em class="r">员</em>：“可去矣！汝能报杀父之雠，我将归死。”<em class="r">尚</em>既就执，使者捕<em class="r">伍胥</em>。<em class="r">伍胥</em>贯弓执矢向使者，使者不敢进，<em class="r">伍胥</em>遂亡。闻<em class="r">太子建</em>之在<em class="r">宋</em>，往从之。<em class="r">奢</em>闻<em class="r">子胥</em>之亡也，曰：“<em class="r">楚国</em>君臣且苦兵矣。”<em class="r">伍尚</em>至<em class="r">楚</em>，<em class="r">楚</em>并杀<em class="r">奢</em>与<em class="r">尚</em>也。</p>
<p><em class="r">伍胥</em>既至<em class="r">宋</em>，<em class="r">宋</em>有<em class="r">华氏</em>之乱，乃与<em class="r">太子建</em>俱奔于<em class="r">郑</em>。<em class="r">郑</em>人甚善之。<em class="r">太子建</em>又适<em class="r">晋</em>，<em class="r">晋顷公</em>曰：“太子既善<em class="r">郑</em>，<em class="r">郑</em>信太子。太子能为我内应，而我攻其外，灭<em class="r">郑</em>必矣。灭<em class="r">郑</em>而封太子。”太子乃还<em class="r">郑</em>。事未会，会自私欲杀其从者，从者知其谋，乃告之于<em class="r">郑</em>。<em class="r">郑定公</em>与<em class="r">子产</em>诛杀<em class="r">太子建</em>。<em class="r">建</em>有子名<em class="r">胜</em>。<em class="r">伍胥</em>惧，乃与<em class="r">胜</em>俱奔<em class="r">吴</em>。到<em class="r">昭关</em>，<em class="r">昭关</em>欲执之。<em class="r">伍胥</em>遂与<em class="r">胜</em>独身步走，几不得脱。追者在后。至<em class="r">江</em>，<em class="r">江</em>上有一渔父乘船，知<em class="r">伍胥</em>之急，乃渡<em class="r">伍胥</em>。<em class="r">伍胥</em>既渡，解其剑曰：“此剑直百金，以与父。”父曰：“<em class="r">楚国</em>之法，得<em class="r">伍胥</em>者赐粟五万石，爵执珪，岂徒百金剑邪！”不受。<em class="r">伍胥</em>未至<em class="r">吴</em>而疾，止中道，乞食。至于<em class="r">吴</em>，<em class="r">吴王僚</em>方用事，<em class="r">公子光</em>为将。<em class="r">伍胥</em>乃因<em class="r">公子光</em>以求见<em class="r">吴王</em>。</p>
<p>久之，<em class="r">楚平王</em>以其边邑<em class="r">锺离</em>与<em class="r">吴</em>边邑<em class="r">卑梁氏</em>俱蚕，两女子争桑相攻，乃大怒，至于两国举兵相伐。<em class="r">吴</em>使<em class="r">公子光</em>伐<em class="r">楚</em>，拔其<em class="r">锺离</em>、<em class="r">居巢</em>而归。<em class="r">伍子胥</em>说<em class="r">吴王僚</em>曰：“<em class="r">楚</em>可破也。愿复遣<em class="r">公子光</em>。”<em class="r">公子光</em>谓<em class="r">吴王</em>曰：“彼<em class="r">伍胥</em>父兄为戮于<em class="r">楚</em>，而劝王伐<em class="r">楚</em>者，欲以自报其雠耳。伐<em class="r">楚</em>未可破也。”<em class="r">伍胥</em>知<em class="r">公子光</em>有内志，欲杀王而自立，未可说以外事，乃进<em class="r">专诸</em>于<em class="r">公子光</em>，退而与<em class="r">太子建</em>之子<em class="r">胜</em>耕于野。</p>
<p>五年而<em class="r">楚平王</em>卒。初，<em class="r">平王</em>所夺<em class="r">太子建秦</em>女生子<em class="r">轸</em>，及<em class="r">平王</em>卒，<em class="r">轸</em>竟立为后，是为<em class="r">昭王</em>。<em class="r">吴王僚</em>因<em class="r">楚</em>丧，使二公子将兵往袭<em class="r">楚</em>。<em class="r">楚</em>发兵绝<em class="r">吴</em>兵之后，不得归。<em class="r">吴国</em>内空，而<em class="r">公子光</em>乃令<em class="r">专诸</em>袭刺<em class="r">吴王僚</em>而自立，是为<em class="r">吴王阖庐</em>。<em class="r">阖庐</em>既立，得志，乃召<em class="r">伍员</em>以为行人，而与谋国事。</p>
<p><em class="r">楚</em>诛其大臣<em class="r">郤宛</em>、<em class="r">伯州犁</em>，<em class="r">伯州犁</em>之孙<em class="r">伯嚭</em>亡奔<em class="r">吴</em>，<em class="r">吴</em>亦以<em class="r">嚭</em>为大夫。前王<em class="r">僚</em>所遣二公子将兵伐<em class="r">楚</em>者，道绝不得归。后闻<em class="r">阖庐</em>弑王<em class="r">僚</em>自立，遂以其兵降<em class="r">楚</em>，<em class="r">楚</em>封之于<em class="r">舒</em>。<em class="r">阖庐</em>立三年，乃兴师与<em class="r">伍胥</em>、<em class="r">伯嚭</em>伐<em class="r">楚</em>，拔<em class="r">舒</em>，遂禽故<em class="r">吴</em>反二将军。因欲至<em class="r">郢</em>，将军<em class="r">孙武</em>曰：“民劳，未可，且待之。”乃归。</p>
<p>四年，<em class="r">吴</em>伐<em class="r">楚</em>，取<em class="r">六</em>与<em class="r">灊</em>。五年，伐<em class="r">越</em>，败之。六年，<em class="r">楚昭王</em>使公子<em class="r">囊瓦</em>将兵伐<em class="r">吴</em>。<em class="r">吴</em>使<em class="r">伍员</em>迎击，大破<em class="r">楚</em>军于<em class="r">豫章</em>，取<em class="r">楚</em>之<em class="r">居巢</em>。</p>
<p>九年，<em class="r">吴王阖庐</em>谓<em class="r">子胥</em>、<em class="r">孙武</em>曰：“始子言<em class="r">郢</em>未可入，今果何如？”二子对曰：“<em class="r">楚</em>将<em class="r">囊瓦</em>贪，而<em class="r">唐</em>、<em class="r">蔡</em>皆怨之。王必欲大伐之，必先得<em class="r">唐</em>、<em class="r">蔡</em>乃可。”<em class="r">阖庐</em>听之，悉兴师与<em class="r">唐</em>、<em class="r">蔡</em>伐<em class="r">楚</em>，与<em class="r">楚</em>夹<em class="r">汉水</em>而阵。<em class="r">吴王</em>之弟<em class="r">夫概</em>将兵请从，王不听，遂以其属五千人击<em class="r">楚</em>将<em class="r">子常</em>。<em class="r">子常</em>败走，奔<em class="r">郑</em>。于是<em class="r">吴</em>乘胜而前，五战，遂至<em class="r">郢</em>。己卯，<em class="r">楚昭王</em>出奔。庚辰，<em class="r">吴王</em>入<em class="r">郢</em>。</p>
<p><em class="r">昭王</em>出亡，入<em class="r">云梦</em>；盗击王，王走<em class="r">郧</em>。<em class="r">郧公</em>弟<em class="r">怀</em>曰：“<em class="r">平王</em>杀我父，我杀其子，不亦可乎！”<em class="r">郧公</em>恐其弟杀王，与王奔<em class="r">随</em>。<em class="r">吴</em>兵围<em class="r">随</em>，谓<em class="r">随</em>人曰：“<em class="r">周</em>之子孙在<em class="r">汉川</em>者，<em class="r">楚</em>尽灭之。”<em class="r">随</em>人欲杀王，<em class="r">王子綦</em>匿王，己自为王以当之。<em class="r">随</em>人卜与王于<em class="r">吴</em>，不吉，乃谢<em class="r">吴</em>不与王。</p>
<p>始<em class="r">伍员</em>与<em class="r">申包胥</em>为交，<em class="r">员</em>之亡也，谓<em class="r">包胥</em>曰：“我必覆<em class="r">楚</em>。”<em class="r">包胥</em>曰：“我必存之。”及<em class="r">吴</em>兵入<em class="r">郢</em>，<em class="r">伍子胥</em>求<em class="r">昭王</em>。既不得，乃掘<em class="r">楚平王</em>墓，出其尸，鞭之三百，然后已。<em class="r">申包胥</em>亡于山中，使人谓<em class="r">子胥</em>曰：“子之报雠，其以甚乎！吾闻之，人众者胜天，天定亦能破人。今子故<em class="r">平王</em>之臣，亲北面而事之，今至于僇死人，此岂其无天道之极乎！”<em class="r">伍子胥</em>曰：“为我谢<em class="r">申包胥</em>曰，吾日莫途远，吾故倒行而逆施之。”于是<em class="r">申包胥</em>走<em class="r">秦</em>告急，求救于<em class="r">秦</em>。<em class="r">秦</em>不许。<em class="r">包胥</em>立于<em class="r">秦</em>廷，昼夜哭，七日七夜不绝其声。<em class="r">秦哀公</em>怜之，曰：“<em class="r">楚</em>虽无道，有臣若是，可无存乎！”乃遣车五百乘救<em class="r">楚</em>击<em class="r">吴</em>。六月，败<em class="r">吴</em>兵于<em class="r">稷</em>。会<em class="r">吴王</em>久留<em class="r">楚</em>求<em class="r">昭王</em>，而<em class="r">阖庐</em>弟<em class="r">夫概</em>乃亡归，自立为王。<em class="r">阖庐</em>闻之，乃释<em class="r">楚</em>而归，击其弟<em class="r">夫概</em>。<em class="r">夫概</em>败走，遂奔<em class="r">楚</em>。<em class="r">楚昭王</em>见<em class="r">吴</em>有内乱，乃复入<em class="r">郢</em>。封<em class="r">夫概</em>于<em class="r">堂谿</em>，为<em class="r">堂谿氏</em>。<em class="r">楚</em>复与<em class="r">吴</em>战，败<em class="r">吴</em>，<em class="r">吴王</em>乃归。</p>
<p>后二岁，<em class="r">阖庐</em>使<em class="r">太子夫差</em>将兵伐<em class="r">楚</em>，取<em class="r">番</em>。<em class="r">楚</em>惧<em class="r">吴</em>复大来，乃去<em class="r">郢</em>，徙于<em class="r">鄀</em>。当是时，<em class="r">吴</em>以<em class="r">伍子胥</em>、<em class="r">孙武</em>之谋，西破强<em class="r">楚</em>，北威<em class="r">齐晋</em>，南服<em class="r">越</em>人。</p>
<p>其后四年，<em class="r">孔子</em>相<em class="r">鲁</em>。</p>
<p>后五年，伐<em class="r">越</em>。<em class="r">越王句践</em>迎击，败<em class="r">吴</em>于<em class="r">姑苏</em>，伤<em class="r">阖庐</em>指，军却。<em class="r">阖庐</em>病创将死，谓<em class="r">太子夫差</em>曰：“尔忘<em class="r">句践</em>杀尔父乎？”<em class="r">夫差</em>对曰：“不敢忘。”是夕，<em class="r">阖庐</em>死。<em class="r">夫差</em>既立为王，以<em class="r">伯嚭</em>为太宰，习战射。二年后伐<em class="r">越</em>，败<em class="r">越</em>于<em class="r">夫湫</em>。<em class="r">越王句践</em>乃以馀兵五千人栖于<em class="r">会稽</em>之上，使<em class="r">大夫种</em>厚币遗<em class="r">吴太宰嚭</em>以请和，求委国为臣妾。<em class="r">吴王</em>将许之。<em class="r">伍子胥</em>谏曰：“<em class="r">越王</em>为人能辛苦。今王不灭，后必悔之。”<em class="r">吴王</em>不听，用<em class="r">太宰嚭</em>计，与<em class="r">越</em>平。</p>
<p>其后五年，而<em class="r">吴王</em>闻<em class="r">齐景公</em>死而大臣争宠，新君弱，乃兴师北伐<em class="r">齐</em>。<em class="r">伍子胥</em>谏曰：“<em class="r">句践</em>食不重味，吊死问疾，且欲有所用之也。此人不死，必为<em class="r">吴</em>患。今<em class="r">吴</em>之有<em class="r">越</em>，犹人之有腹心疾也。而王不先<em class="r">越</em>而乃务<em class="r">齐</em>，不亦谬乎！”<em class="r">吴王</em>不听，伐<em class="r">齐</em>，大败<em class="r">齐</em>师于<em class="r">艾陵</em>，遂威<em class="r">邹鲁</em>之君以归。益疏<em class="r">子胥</em>之谋。</p>
<p>其后四年，<em class="r">吴王</em>将北伐<em class="r">齐</em>，<em class="r">越王句践</em>用<em class="r">子贡</em>之谋，乃率其众以助<em class="r">吴</em>，而重宝以献遗<em class="r">太宰嚭</em>。<em class="r">太宰嚭</em>既数受<em class="r">越</em>赂，其爱信<em class="r">越</em>殊甚，日夜为言于<em class="r">吴王</em>。<em class="r">吴王</em>信用<em class="r">嚭</em>之计。<em class="r">伍子胥</em>谏曰：“夫<em class="r">越</em>，腹心之病，今信其浮辞诈伪而贪<em class="r">齐</em>。破<em class="r">齐</em>，譬犹石田，无所用之。且《盘庚之诰》曰：‘有颠越不恭，劓殄灭之，俾无遗育，无使易种于兹邑。’此<em class="r">商</em>之所以兴。愿王释<em class="r">齐</em>而先<em class="r">越</em>；若不然，后将悔之无及。”而<em class="r">吴王</em>不听，使<em class="r">子胥</em>于<em class="r">齐</em>。<em class="r">子胥</em>临行，谓其子曰：“吾数谏王，王不用，吾今见<em class="r">吴</em>之亡矣。汝与<em class="r">吴</em>俱亡，无益也。”乃属其子于<em class="r">齐鲍牧</em>，而还报<em class="r">吴</em>。</p>
<p><em class="r">吴太宰嚭</em>既与<em class="r">子胥</em>有隙，因谗曰：“<em class="r">子胥</em>为人刚暴，少恩，猜贼，其怨望恐为深祸也。前日王欲伐<em class="r">齐</em>，<em class="r">子胥</em>以为不可，王卒伐之而有大功。<em class="r">子胥</em>耻其计谋不用，乃反怨望。而今王又复伐<em class="r">齐</em>，<em class="r">子胥</em>专愎强谏，沮毁用事，徒幸<em class="r">吴</em>之败以自胜其计谋耳。今王自行，悉国中武力以伐<em class="r">齐</em>，而<em class="r">子胥</em>谏不用，因辍谢，详病不行。王不可不备，此起祸不难。且<em class="r">嚭</em>使人微伺之，其使于<em class="r">齐</em>也，乃属其子于<em class="r">齐</em>之<em class="r">鲍氏</em>。夫为人臣，内不得意，外倚诸侯，自以为先王之谋臣，今不见用，常鞅鞅怨望。愿王早图之。”<em class="r">吴王</em>曰：“微子之言，吾亦疑之。”乃使使赐<em class="r">伍子胥</em>属镂之剑，曰：“子以此死。”<em class="r">伍子胥</em>仰天叹曰：“嗟乎！谗臣<em class="r">嚭</em>为乱矣，王乃反诛我。我令若父霸。自若未立时，诸公子争立，我以死争之于先王，几不得立。若既得立，欲分<em class="r">吴国</em>予我，我顾不敢望也。然今若听谀臣言以杀长者。”乃告其舍人曰：“必树吾墓上以梓，令可以为器；而抉吾眼悬<em class="r">吴</em>东门之上，以观<em class="r">越</em>寇之入灭<em class="r">吴</em>也。”乃自刭死。<em class="r">吴王</em>闻之大怒，乃取<em class="r">子胥</em>尸盛以鸱夷革，浮之<em class="r">江</em>中。<em class="r">吴</em>人怜之，为立祠于<em class="r">江</em>上，因命曰<em class="r">胥山</em>。</p>
<p><em class="r">吴王</em>既诛<em class="r">伍子胥</em>，遂伐<em class="r">齐</em>。<em class="r">齐鲍氏</em>杀其君<em class="r">悼公</em>而立<em class="r">阳生</em>。<em class="r">吴王</em>欲讨其贼，不胜而去。其后二年，<em class="r">吴王</em>召<em class="r">鲁卫</em>之君会之<em class="r">橐皋</em>。其明年，因北大会诸侯于<em class="r">黄池</em>，以令<em class="r">周室</em>。<em class="r">越王句践</em>袭杀<em class="r">吴</em>太子，破<em class="r">吴</em>兵。<em class="r">吴王</em>闻之，乃归，使使厚币与<em class="r">越</em>平。后九年，<em class="r">越王句践</em>遂灭<em class="r">吴</em>，杀王<em class="r">夫差</em>，而诛<em class="r">太宰嚭</em>，以不忠于其君，而外受重赂，与己比周也。</p>
<p><em class="r">伍子胥</em>初所与俱亡故<em class="r">楚太子建</em>之子<em class="r">胜</em>者，在于<em class="r">吴</em>。<em class="r">吴王夫差</em>之时，<em class="r">楚惠王</em>欲召<em class="r">胜</em>归<em class="r">楚</em>。<em class="r">叶公</em>谏曰：“<em class="r">胜</em>好勇而阴求死士，殆有私乎！”<em class="r">惠王</em>不听。遂召<em class="r">胜</em>，使居<em class="r">楚</em>之边邑<em class="r">鄢</em>，号为<em class="r">白公</em>。<em class="r">白公</em>归<em class="r">楚</em>三年而<em class="r">吴</em>诛<em class="r">子胥</em>。</p>
<p><em class="r">白公胜</em>既归<em class="r">楚</em>，怨<em class="r">郑</em>之杀其父，乃阴养死士求报<em class="r">郑</em>。归<em class="r">楚</em>五年，请伐<em class="r">郑</em>，<em class="r">楚令尹子西</em>许之。兵未发而<em class="r">晋</em>伐<em class="r">郑</em>，<em class="r">郑</em>请救于<em class="r">楚</em>。<em class="r">楚</em>使<em class="r">子西</em>往救，与盟而还。<em class="r">白公胜</em>怒曰：“非<em class="r">郑</em>之仇，乃<em class="r">子西</em>也。”<em class="r">胜</em>自砺剑，人问曰：“何以为？”<em class="r">胜</em>曰：“欲以杀<em class="r">子西</em>。”<em class="r">子西</em>闻之，笑曰：“<em class="r">胜</em>如卵耳，何能为也。”</p>
<p>其后四岁，<em class="r">白公胜</em>与<em class="r">石乞</em>袭杀<em class="r">楚令尹子西</em>、<em class="r">司马子綦</em>于朝。<em class="r">石乞</em>曰：“不杀王，不可。”乃劫王如<em class="r">高府</em>。<em class="r">石乞</em>从者<em class="r">屈固</em>负<em class="r">楚惠王</em>亡走<em class="r">昭夫人</em>之宫。<em class="r">叶公</em>闻<em class="r">白公</em>为乱，率其国人攻<em class="r">白公</em>。<em class="r">白公</em>之徒败，亡走山中，自杀。而虏<em class="r">石乞</em>，而问<em class="r">白公</em>尸处，不言将亨。<em class="r">石乞</em>曰：“事成为卿，不成而亨，固其职也。”终不肯告其尸处。遂亨<em class="r">石乞</em>，而求<em class="r">惠王</em>，复立之。</p>
<p><em class="r">太史公</em>曰：怨毒之于人甚矣哉！王者尚不能行之于臣下，况同列乎！向令<em class="r">伍子胥</em>从<em class="r">奢</em>俱死，何异蝼蚁。弃小义，雪大耻，名垂于后世。悲夫！方<em class="r">子胥</em>窘于<em class="r">江</em>上，道乞食，志岂尝须臾忘<em class="r">郢</em>邪？故隐忍就功名，非烈丈夫孰能致此哉？<em class="r">白公</em>如不自立为君者，其功谋亦不可胜道者哉！</p>
		</div>
	</div>
</main>

</body>
</html>
