<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷六十三王世家第三十</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷六十三王世家第三十</h1>
		<div class="content">
			<p>“大司马臣<em class="r">去病</em>昧死再拜上疏皇帝陛下：陛下过听，使臣<em class="r">去病</em>待罪行间。宜专边塞之思虑，暴骸中野无以报，乃敢惟他议以干用事者，诚见陛下忧劳天下，哀怜百姓以自忘，亏膳贬乐，损郎员。皇子赖天，能胜衣趋拜，至今无号位师傅官。陛下恭让不恤，群臣私望，不敢越职而言。臣窃不胜犬马心，昧死愿陛下诏有司，因盛夏吉时定皇子位。唯陛下幸察。臣<em class="r">去病</em>昧死再拜以闻皇帝陛下。”三月乙亥，御史臣<em class="r">光</em>守尚书令奏<em class="r">未央宫</em>。制曰：“下御史。”</p>
<p>六年三月戊申朔，乙亥，御史臣<em class="r">光</em>，守尚书令丞<em class="r">非</em>，下御史书到，言：“丞相臣<em class="r">青翟</em>、御史大夫臣<em class="r">汤</em>、太常臣<em class="r">充</em>、大行令臣<em class="r">息</em>、太子少傅臣<em class="r">安</em>行宗正事昧死上言：大司马<em class="r">去病</em>上疏曰：‘陛下过听，使臣<em class="r">去病</em>待罪行间。宜专边塞之思虑，暴骸中野无以报，乃敢惟他议以干用事者，诚见陛下忧劳天下，哀怜百姓以自忘，亏膳贬乐，损郎员。皇子赖天，能胜衣趋拜，至今无号位师傅官。陛下恭让不恤，群臣私望，不敢越职而言。臣窃不胜犬马心，昧死愿陛下诏有司，因盛夏吉时定皇子位。唯愿陛下幸察。’制曰‘下御史’。臣谨与中二千石、二千石臣<em class="r">贺</em>等议：古者裂地立国，并建诸侯以承天子，所以尊宗庙重社稷也。今臣<em class="r">去病</em>上疏，不忘其职，因以宣恩，乃道天子卑让自贬以劳天下，虑皇子未有号位。臣<em class="r">青翟</em>、臣<em class="r">汤</em>等宜奉义遵职，愚憧而不逮事。方今盛夏吉时，臣<em class="r">青翟</em>、臣<em class="r">汤</em>等昧死请立皇子臣<em class="r">闳</em>、臣<em class="r">旦</em>、臣<em class="r">胥</em>为诸侯王。昧死请所立国名。”</p>
<p>制曰：“盖闻<em class="r">周</em>封八百，<em class="r">姬姓</em>并列，或子、男、附庸。《礼》‘支子不祭’。云并建诸侯所以重社稷，朕无闻焉。且天非为君生民也。朕之不德，海内未洽，乃以未教成者强君连城，即股肱何劝？其更议以列侯家之。”</p>
<p>三月丙子，奏<em class="r">未央宫</em>。“丞相臣<em class="r">青翟</em>、御史大夫臣<em class="r">汤</em>昧死言：臣谨与列侯臣<em class="r">婴齐</em>、中二千石二千石臣<em class="r">贺</em>、谏大夫博士臣<em class="r">安</em>等议曰：伏闻<em class="r">周</em>封八百，<em class="r">姬姓</em>并列，奉承天子。<em class="r">康叔</em>以祖考显，而<em class="r">伯禽</em>以<em class="r">周公</em>立，咸为建国诸侯，以相傅为辅。百官奉宪，各遵其职，而国统备矣。窃以为并建诸侯所以重社稷者，四海诸侯各以其职奉贡祭。支子不得奉祭宗祖，礼也。封建使守藩国，帝王所以扶德施化。陛下奉承天统，明开圣绪，尊贤显功，兴灭继绝。续<em class="r">萧文终</em>之后于<em class="r">酂</em>，褒厉群臣<em class="r">平津侯</em>等。昭六亲之序，明天施之属，使诸侯王封君得推私恩分子弟户邑，锡号尊建百有馀国。而家皇子为列侯，则尊卑相逾，列位失序，不可以垂统于万世。臣请立臣<em class="r">闳</em>、臣<em class="r">旦</em>、臣<em class="r">胥</em>为诸侯王。”三月丙子，奏<em class="r">未央宫</em>。</p>
<p>制曰：“<em class="r">康叔</em>亲属有十而独尊者，褒有德也。<em class="r">周公</em>祭天命郊，故<em class="r">鲁</em>有白牡、骍刚之牲。群公不毛，贤不肖差也。‘高山仰之，景行向之’，朕甚慕焉。所以抑未成，家以列侯可。”</p>
<p>四月戊寅，奏<em class="r">未央宫</em>。“丞相臣<em class="r">青翟</em>、御史大夫臣<em class="r">汤</em>昧死言：臣<em class="r">青翟</em>等与列侯、吏二千石、谏大夫、博士臣<em class="r">庆</em>等议：昧死奏请立皇子为诸侯王。制曰：‘<em class="r">康叔</em>亲属有十而独尊者，褒有德也。<em class="r">周公</em>祭天命郊，故<em class="r">鲁</em>有白牡、骍刚之牲。群公不毛，贤不肖差也。“高山仰之，景行向之”，朕甚慕焉。所以抑未成，家以列侯可。’臣<em class="r">青翟</em>、臣<em class="r">汤</em>、博士臣<em class="r">将行</em>等伏闻<em class="r">康叔</em>亲属有十，<em class="r">武王</em>继体，<em class="r">周公</em>辅<em class="r">成王</em>，其八人皆以祖考之尊建为大国。<em class="r">康叔</em>之年幼，<em class="r">周公</em>在三公之位，而<em class="r">伯禽</em>据国于鲁，盖爵命之时，未至成人。<em class="r">康叔</em>后扞<em class="r">禄父</em>之难，<em class="r">伯禽</em>殄<em class="r">淮夷</em>之乱。昔<em class="r">五帝</em>异制，<em class="r">周</em>爵五等，<em class="r">春秋</em>三等，皆因时而序尊卑。<em class="r">高皇帝</em>拨乱世反诸正，昭至德，定海内，封建诸侯，爵位二等。皇子或在襁褓而立为诸侯王，奉承天子，为万世法则，不可易。陛下躬亲仁义，体行圣德，表里文武。显慈孝之行，广贤能之路。内褒有德，外讨强暴。极临<em class="r">北海</em>，西溱<em class="r">月氏</em>，<em class="r">匈奴</em>、<em class="r">西域</em>，举国奉师。舆械之费，不赋于民。虚御府之藏以赏元戎，开禁仓以振贫穷，减戍卒之半。<em class="r">百蛮</em>之君，靡不向风，承流称意。远方殊俗，重译而朝，泽及方外。故珍兽至，嘉谷兴，天应甚彰。今诸侯支子封至诸侯王，而家皇子为列侯，臣<em class="r">青翟</em>、臣<em class="r">汤</em>等窃伏孰计之，皆以为尊卑失序，使天下失望，不可。臣请立臣<em class="r">闳</em>、臣<em class="r">旦</em>、臣<em class="r">胥</em>为诸侯王。”四月癸未，奏<em class="r">未央宫</em>，留中不下。</p>
<p>“丞相臣<em class="r">青翟</em>、太仆臣<em class="r">贺</em>、行御史大夫事太常臣<em class="r">充</em>、太子少傅臣<em class="r">安</em>行宗正事昧死言：臣<em class="r">青翟</em>等前奏大司马臣<em class="r">去病</em>上疏言，皇子未有号位，臣谨与御史大夫臣<em class="r">汤</em>、中二千石、二千石、谏大夫、博士臣<em class="r">庆</em>等昧死请立皇子臣<em class="r">闳</em>等为诸侯王。陛下让文武，躬自切，及皇子未教。群臣之议，儒者称其术，或悖其心。陛下固辞弗许，家皇子为列侯。臣<em class="r">青翟</em>等窃与列侯臣<em class="r">寿成</em>等二十七人议，皆曰以为尊卑失序。<em class="r">高皇帝</em>建天下，为<em class="r">汉</em>太祖，王子孙，广支辅。先帝法则弗改，所以宣至尊也。臣请令史官择吉日，具礼仪上，御史奏舆地图，他皆如前故事。”制曰：“可。”</p>
<p>四月丙申，奏<em class="r">未央宫</em>。“太仆臣<em class="r">贺</em>行御史大夫事昧死言：太常臣<em class="r">充</em>言卜入四月二十八日乙巳，可立诸侯王。臣昧死奏舆地图，请所立国名。礼仪别奏。臣昧死请。”</p>
<p>制曰：“立皇子<em class="r">闳</em>为<em class="r">齐王</em>，<em class="r">旦</em>为<em class="r">燕王</em>，<em class="r">胥</em>为<em class="r">广陵王</em>。”</p>
<p>四月丁酉，奏<em class="r">未央宫</em>。六年四月戊寅朔，癸卯，御史大夫<em class="r">汤</em>下丞相，丞相下中二千石，二千石下郡太守、诸侯相，丞书从事下当用者。如律令。</p>
<p>“维六年四月乙巳，皇帝使御史大夫<em class="r">汤</em>庙立子<em class="r">闳</em>为<em class="r">齐王</em>。曰：於戏，小子<em class="r">闳</em>，受兹青社！朕承祖考，维稽古建尔国家，封于东土，世为<em class="r">汉</em>藩辅。於戏念哉！恭朕之诏，惟命不于常。人之好德，克明显光。义之不图，俾君子怠。悉尔心，允执其中，天禄永终。厥有愆不臧，乃凶于而国，害于尔躬。於戏，保国艾民，可不敬与！王其戒之。”</p>
<p>右<em class="r">齐王</em>策。</p>
<p>“维六年四月乙巳，皇帝使御史大夫<em class="r">汤</em>庙立子<em class="r">旦</em>为<em class="r">燕王</em>。曰：於戏，小子<em class="r">旦</em>，受兹玄社！朕承祖考，维稽古，建尔国家，封于北土，世为<em class="r">汉</em>藩辅。於戏！<em class="r">荤粥氏</em>虐老兽心，侵犯寇盗，加以奸巧边萌。於戏！朕命将率徂征厥罪，万夫长，千夫长，三十有二君皆来，降旗奔师。<em class="r">荤粥</em>徙域，北州以绥。悉尔心，毋作怨，毋俷德，毋乃废备。非教士不得从征。於戏，保国艾民，可不敬与！王其戒之。”</p>
<p>右<em class="r">燕王</em>策。</p>
<p>“维六年四月乙巳，皇帝使御史大夫<em class="r">汤</em>庙立子<em class="r">胥</em>为<em class="r">广陵王</em>。曰：於戏，小子<em class="r">胥</em>，受兹赤社！朕承祖考，维稽古建尔国家，封于南土，世为<em class="r">汉</em>藩辅。古人有言曰：‘<em class="r">大江</em>之南，<em class="r">五湖</em>之间，其人轻心。<em class="r">杨州</em>保疆，<em class="r">三代</em>要服，不及以政。’於戏！悉尔心，战战兢兢，乃惠乃顺，毋侗好轶，毋迩宵人，维法维则。《书》云‘臣不作威，不作福’，靡有后羞。於戏，保国艾民，可不敬与！王其戒之。”</p>
<p>右<em class="r">广陵王</em>策。</p>
<p><em class="r">太史公</em>曰：古人有言曰“爱之欲其富，亲之欲其贵”。故王者壃土建国，封立子弟，所以褒亲亲，序骨肉，尊先祖，贵支体，广同姓于天下也。是以形势强而王室安。自古至今，所由来久矣。非有异也，故弗论箸也。<em class="r">燕齐</em>之事，无足采者。然封立三王，天子恭让，群臣守义，文辞烂然，甚可观也，是以附之世家。</p>
<p><em class="r">褚先生</em>曰：臣幸得以文学为侍郎，好览观<em class="r">太史公</em>之列传。传中称《三王世家》文辞可观，求其世家终不能得。窃从长老好故事者取其封策书，编列其事而传之，令后世得观贤主之指意。</p>
<p>盖闻<em class="r">孝武帝</em>之时，同日而俱拜三子为王：封一子于<em class="r">齐</em>，一子于<em class="r">广陵</em>，一子于<em class="r">燕</em>。各因子才力智能，及土地之刚柔，人民之轻重，为作策以申戒之。谓王：“世为<em class="r">汉</em>藩辅，保国治民，可不敬与！王其戒之。”夫贤主所作，固非浅闻者所能知，非博闻强记君子者所不能究竟其意。至其次序分绝，文字之上下，简之参差长短，皆有意，人莫之能知。谨论次其真草诏书，编于左方，令览者自通其意而解说之。</p>
<p><em class="r">王夫人</em>者，<em class="r">赵</em>人也，与<em class="r">卫夫人</em>并幸<em class="r">武帝</em>，而生子<em class="r">闳</em>。<em class="r">闳</em>且立为王时，其母病，<em class="r">武帝</em>自临问之。曰：“子当为王，欲安所置之？”<em class="r">王夫人</em>曰：“陛下在，妾又何等可言者。”帝曰：“虽然，意所欲，欲于何所王之？”<em class="r">王夫人</em>曰：“愿置之<em class="r">雒阳</em>。”<em class="r">武帝</em>曰：“<em class="r">雒阳</em>有武库<em class="r">敖仓</em>，天下冲厄，<em class="r">汉</em>国之大都也。先帝以来，无子王于<em class="r">雒阳</em>者。去<em class="r">雒阳</em>，馀尽可。”<em class="r">王夫人</em>不应。<em class="r">武帝</em>曰：“<em class="r">关东</em>之国无大于<em class="r">齐</em>者。<em class="r">齐</em>东负海而城郭大，古时独<em class="r">临菑</em>中十万户，天下膏腴地莫盛于<em class="r">齐</em>者矣。”<em class="r">王夫人</em>以手击头，谢曰：“幸甚。”<em class="r">王夫人</em>死而帝痛之，使使者拜之曰：“皇帝谨使使太中大夫<em class="r">明</em>奉璧一，赐夫人为<em class="r">齐王太后</em>。”子<em class="r">闳</em>王<em class="r">齐</em>，年少，无有子，立，不幸早死，国绝，为郡。天下称<em class="r">齐</em>不宜王云。</p>
<p>所谓“受此土”者，诸侯王始封者必受土于天子之社，归立之以为国社，以岁时祠之。《春秋大传》曰：“天子之国有泰社。东方青，南方赤，西方白，北方黑，上方黄。”故将封于东方者取青土，封于南方者取赤土，封于西方者取白土，封于北方者取黑土，封于上方者取黄土。各取其色物，裹以白茅，封以为社。此始受封于天子者也。此之为主土。主土者，立社而奉之也。“朕承祖考”，祖者先也，考者父也。“维稽古”，维者度也，念也，稽者当也，当顺古之道也。</p>
<p><em class="r">齐</em>地多变诈，不习于礼义，故戒之曰“恭朕之诏，唯命不可为常。人之好德，能明显光。不图于义，使君子怠慢。悉若心，信执其中，天禄长终。有过不善，乃凶于而国，而害于若身”。<em class="r">齐王</em>之国，左右维持以礼义，不幸中年早夭。然全身无过，如其策意。</p>
<p>传曰“青采出于蓝，而质青于蓝”者，教使然也。远哉贤主，昭然独见：诫<em class="r">齐王</em>以慎内；诫<em class="r">燕王</em>以无作怨，无俷德；诫<em class="r">广陵王</em>以慎外，无作威与福。</p>
<p>夫<em class="r">广陵</em>在<em class="r">吴越</em>之地，其民精而轻，故诫之曰“江湖之间，其人轻心。<em class="r">杨州</em>葆疆，<em class="r">三代</em>之时，迫要使从中国俗服，不大及以政教，以意御之而已。无侗好佚，无迩宵人，维法是则。无长好佚乐驰骋弋猎淫康，而近小人。常念法度，则无羞辱矣”。<em class="r">三江</em>、<em class="r">五湖</em>有鱼盐之利，铜山之富，天下所仰。故诫之曰“臣不作福”者，勿使行财币，厚赏赐，以立声誉，为四方所归也。又曰“臣不作威”者，勿使因轻以倍义也。</p>
<p>会<em class="r">孝武帝</em>崩，<em class="r">孝昭帝</em>初立，先朝<em class="r">广陵王胥</em>，厚赏赐金钱财币，直三千馀万，益地百里，邑万户。</p>
<p>会<em class="r">昭帝</em>崩，<em class="r">宣帝</em>初立，缘恩行义，以<em class="r">本始</em>元年中，裂<em class="r">汉</em>地，尽以封<em class="r">广陵王胥</em>四子：一子为<em class="r">朝阳侯</em>；一子为<em class="r">平曲侯</em>；一子为<em class="r">南利侯</em>；最爱少子<em class="r">弘</em>，立以为<em class="r">高密王</em>。</p>
<p>其后<em class="r">胥</em>果作威福，通<em class="r">楚王</em>使者。<em class="r">楚王</em>宣言曰：“我先<em class="r">元王</em>，<em class="r">高帝</em>少弟也，封三十二城。今地邑益少，我欲与<em class="r">广陵王</em>共发兵云。立<em class="r">广陵王</em>为上，我复王<em class="r">楚</em>三十二城，如<em class="r">元王</em>时。”事发觉，公卿有司请行罚诛。天子以骨肉之故，不忍致法于<em class="r">胥</em>，下诏书无治<em class="r">广陵王</em>，独诛首恶<em class="r">楚王</em>。传曰“蓬生麻中，不扶自直；白沙在泥中，与之皆黑”者，土地教化使之然也。其后胥复祝诅谋反，自杀，国除。</p>
<p><em class="r">燕</em>土&lt;imgalt=""class="kindle-cn-inline-character"src="Image00099.jpg"/&gt;埆，北迫<em class="r">匈奴</em>，其人民勇而少虑，故诫之曰“<em class="r">荤粥氏</em>无有孝行而禽兽心，以窃盗侵犯边民。朕诏将军往征其罪，万夫长，千夫长，三十有二君皆来，降旗奔师。<em class="r">荤粥</em>徙域远处，北州以安矣”。“悉若心，无作怨”者，勿使从俗以怨望也。“无俷德”者，勿使王背德也。“无废备”者，无乏武备，常备<em class="r">匈奴</em>也。“非教士不得从征”者，言非习礼义不得在于侧也。</p>
<p>会<em class="r">武帝</em>年老长，而太子不幸薨，未有所立，而<em class="r">旦</em>使来上书，请身入宿卫于<em class="r">长安</em>。<em class="r">孝武</em>见其书，击地，怒曰：“生子当置之<em class="r">齐鲁</em>礼义之乡，乃置之<em class="r">燕赵</em>，果有争心，不让之端见矣。”于是使使即斩其使者于阙下。</p>
<p>会<em class="r">武帝</em>崩，<em class="r">昭帝</em>初立，<em class="r">旦</em>果作怨而望大臣。自以长子当立，与<em class="r">齐王</em>子<em class="r">刘泽</em>等谋为叛逆，出言曰：“我安得弟在者！今立者乃大将军子也。”欲发兵。事发觉，当诛。<em class="r">昭帝</em>缘恩宽忍，抑案不扬。公卿使大臣请，遣宗正与太中大夫<em class="r">公户满意</em>、御史二人，偕往使<em class="r">燕</em>，风喻之。到<em class="r">燕</em>，各异日，更见责王。宗正者，主宗室诸<em class="r">刘</em>属籍，先见王，为列陈道<em class="r">昭帝</em>实<em class="r">武帝</em>子状。侍御史乃复见王，责之以正法，问：“王欲发兵罪名明白，当坐之。<em class="r">汉家</em>有正法，王犯纤介小罪过，即行法直断耳，安能宽王。”惊动以文法。王意益下，心恐。<em class="r">公户满意</em>习于经术，最后见王，称引古今通义，国家大礼，文章尔雅。谓王曰：“古者天子必内有异姓大夫，所以正骨肉也；外有同姓大夫，所以正异族也。<em class="r">周公</em>辅<em class="r">成王</em>，诛其两弟，故治。<em class="r">武帝</em>在时，尚能宽王。今<em class="r">昭帝</em>始立，年幼，富于春秋，未临政，委任大臣。古者诛罚不阿亲戚，故天下治。方今大臣辅政，奉法直行，无敢所阿，恐不能宽王。王可自谨，无自令身死国灭，为天下笑。”于是<em class="r">燕王旦</em>乃恐惧服罪，叩头谢过。大臣欲和合骨肉，难伤之以法。</p>
<p>其后<em class="r">旦</em>复与左将军<em class="r">上官桀</em>等谋反，宣言曰“我次太子，太子不在，我当立，大臣共抑我”云云。大将军<em class="r">光</em>辅政，与公卿大臣议曰：“<em class="r">燕王旦</em>不改过悔正，行恶不变。”于是修法直断，行罚诛。<em class="r">旦</em>自杀，国除，如其策指。有司请诛<em class="r">旦</em>妻子。<em class="r">孝昭</em>以骨肉之亲，不忍致法，宽赦<em class="r">旦</em>妻子，免为庶人。传曰“兰根与白芷，渐之滫中，君子不近，庶人不服”者，所以渐然也。</p>
<p><em class="r">宣帝</em>初立，推恩宣德，以<em class="r">本始</em>元年中尽复封<em class="r">燕王旦</em>两子：一子为<em class="r">安定侯</em>；立<em class="r">燕</em>故太子<em class="r">建</em>为<em class="r">广阳王</em>，以奉<em class="r">燕王</em>祭祀。</p>
		</div>
	</div>
</main>

</body>
</html>
