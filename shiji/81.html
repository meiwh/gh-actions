<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷八十一廉颇蔺相如列传第二十一</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷八十一廉颇蔺相如列传第二十一</h1>
		<div class="content">
			<p><em class="r">廉颇</em>者，<em class="r">赵</em>之良将也。<em class="r">赵惠文王</em>十六年，<em class="r">廉颇</em>为<em class="r">赵</em>将伐<em class="r">齐</em>，大破之，取<em class="r">阳晋</em>，拜为上卿，以勇气闻于诸侯。<em class="r">蔺相如</em>者，<em class="r">赵</em>人也，为<em class="r">赵</em>宦者令<em class="r">缪贤</em>舍人。</p>
<p><em class="r">赵惠文王</em>时，得<em class="r">楚和氏</em>璧。<em class="r">秦昭王</em>闻之，使人遗<em class="r">赵王</em>书，愿以十五城请易璧。<em class="r">赵王</em>与大将军<em class="r">廉颇</em>诸大臣谋：欲予<em class="r">秦</em>，<em class="r">秦</em>城恐不可得，徒见欺；欲勿予，即患<em class="r">秦</em>兵之来。计未定，求人可使报<em class="r">秦</em>者，未得。宦者令<em class="r">缪贤</em>曰：“臣舍人<em class="r">蔺相如</em>可使。”王问：“何以知之？”对曰：“臣尝有罪，窃计欲亡走<em class="r">燕</em>，臣舍人<em class="r">相如</em>止臣，曰：‘君何以知<em class="r">燕王</em>？’臣语曰：‘臣尝从大王与<em class="r">燕王</em>会境上，<em class="r">燕王</em>私握臣手，曰“愿结友”。以此知之，故欲往。’<em class="r">相如</em>谓臣曰：‘夫<em class="r">赵</em>强而<em class="r">燕</em>弱，而君幸于<em class="r">赵王</em>，故<em class="r">燕王</em>欲结于君。今君乃亡<em class="r">赵</em>走<em class="r">燕</em>，<em class="r">燕</em>畏<em class="r">赵</em>，其势必不敢留君，而束君归<em class="r">赵</em>矣。君不如肉袒伏斧质请罪，则幸得脱矣。’臣从其计，大王亦幸赦臣。臣窃以为其人勇士，有智谋，宜可使。”于是王召见，问<em class="r">蔺相如</em>曰：“<em class="r">秦王</em>以十五城请易寡人之璧，可予不？”<em class="r">相如</em>曰：“<em class="r">秦</em>强而<em class="r">赵</em>弱，不可不许。”王曰：“取吾璧，不予我城，奈何？”<em class="r">相如</em>曰：“<em class="r">秦</em>以城求璧而<em class="r">赵</em>不许，曲在<em class="r">赵</em>。<em class="r">赵</em>予璧而<em class="r">秦</em>不予<em class="r">赵</em>城，曲在<em class="r">秦</em>。均之二策，宁许以负<em class="r">秦</em>曲。”王曰：“谁可使者？”<em class="r">相如</em>曰：“王必无人，臣愿奉璧往使。城入<em class="r">赵</em>而璧留<em class="r">秦</em>；城不入，臣请完璧归<em class="r">赵</em>。”<em class="r">赵王</em>于是遂遣<em class="r">相如</em>奉璧西入<em class="r">秦</em>。</p>
<p><em class="r">秦王</em>坐<em class="r">章台</em>见<em class="r">相如</em>，<em class="r">相如</em>奉璧奏<em class="r">秦王</em>。<em class="r">秦王</em>大喜，传以示美人及左右，左右皆呼万岁。<em class="r">相如</em>视<em class="r">秦王</em>无意偿<em class="r">赵</em>城，及前曰：“璧有瑕，请指示王。”王授璧，<em class="r">相如</em>因持璧却立，倚柱，怒发上冲冠，谓<em class="r">秦王</em>曰：“大王欲得璧，使人发书至<em class="r">赵王</em>，<em class="r">赵王</em>悉召群臣议，皆曰‘<em class="r">秦</em>贪，负其强，以空言求璧，偿城恐不可得’。议不欲予<em class="r">秦</em>璧。臣以为布衣之交尚不相欺，况大国乎！且以一璧之故逆强<em class="r">秦</em>之欢，不可。于是<em class="r">赵王</em>乃斋戒五日，使臣奉璧，拜送书于庭。何者？严大国之威以修敬也。今臣至，大王见臣列观，礼节甚倨；得璧，传之美人，以戏弄臣。臣观大王无意偿<em class="r">赵王</em>城邑，故臣复取璧。大王必欲急臣，臣头今与璧俱碎于柱矣！”<em class="r">相如</em>持其璧睨柱，欲以击柱。<em class="r">秦王</em>恐其破璧，乃辞谢固请，召有司案图，指从此以往十五都予<em class="r">赵</em>。<em class="r">相如</em>度<em class="r">秦王</em>特以诈详为予<em class="r">赵</em>城，实不可得，乃谓<em class="r">秦王</em>曰：“<em class="r">和氏</em>璧，天下所共传宝也，<em class="r">赵王</em>恐，不敢不献。<em class="r">赵王</em>送璧时，斋戒五日，今大王亦宜斋戒五日，设九宾于廷，臣乃敢上璧。”<em class="r">秦王</em>度之，终不可强夺，遂许斋五日，舍<em class="r">相如广成传</em>。<em class="r">相如</em>度<em class="r">秦王</em>虽斋，决负约不偿城，乃使其从者衣褐，怀其璧，从径道亡，归璧于<em class="r">赵</em>。</p>
<p><em class="r">秦王</em>斋五日后，乃设九宾礼于廷，引<em class="r">赵</em>使者<em class="r">蔺相如</em>。<em class="r">相如</em>至，谓<em class="r">秦王</em>曰：“<em class="r">秦</em>自<em class="r">缪公</em>以来二十馀君，未尝有坚明约束者也。臣诚恐见欺于王而负<em class="r">赵</em>，故令人持璧归，间至<em class="r">赵</em>矣。且<em class="r">秦</em>强而<em class="r">赵</em>弱，大王遣一介之使至<em class="r">赵</em>，<em class="r">赵</em>立奉璧来。今以<em class="r">秦</em>之强而先割十五都予<em class="r">赵</em>，<em class="r">赵</em>岂敢留璧而得罪于大王乎？臣知欺大王之罪当诛，臣请就汤镬，唯大王与群臣孰计议之。”<em class="r">秦王</em>与群臣相视而嘻。左右或欲引<em class="r">相如</em>去，<em class="r">秦王</em>因曰：“今杀<em class="r">相如</em>，终不能得璧也，而绝<em class="r">秦赵</em>之欢，不如因而厚遇之，使归<em class="r">赵</em>，<em class="r">赵王</em>岂以一璧之故欺<em class="r">秦</em>邪！”卒廷见<em class="r">相如</em>，毕礼而归之。</p>
<p><em class="r">相如</em>既归，<em class="r">赵王</em>以为贤大夫使不辱于诸侯，拜<em class="r">相如</em>为上大夫。<em class="r">秦</em>亦不以城予<em class="r">赵</em>，<em class="r">赵</em>亦终不予<em class="r">秦</em>璧。</p>
<p>其后<em class="r">秦</em>伐<em class="r">赵</em>，拔<em class="r">石城</em>。明年，复攻<em class="r">赵</em>，杀二万人。</p>
<p><em class="r">秦王</em>使使者告<em class="r">赵王</em>，欲与王为好会于<em class="r">西河</em>外<em class="r">渑池</em>。<em class="r">赵王</em>畏<em class="r">秦</em>，欲毋行。<em class="r">廉颇</em>、<em class="r">蔺相如</em>计曰：“王不行，示<em class="r">赵</em>弱且怯也。”<em class="r">赵王</em>遂行，<em class="r">相如</em>从。<em class="r">廉颇</em>送至境，与王诀曰：“王行，度道里会遇之礼毕，还，不过三十日。三十日不还，则请立太子为王，以绝<em class="r">秦</em>望。”王许之，遂与<em class="r">秦王</em>会<em class="r">渑池</em>。<em class="r">秦王</em>饮酒酣，曰：“寡人窃闻<em class="r">赵王</em>好音，请奏瑟。”<em class="r">赵王</em>鼓瑟。<em class="r">秦</em>御史前书曰“某年月日，<em class="r">秦王</em>与<em class="r">赵王</em>会饮，令<em class="r">赵王</em>鼓瑟”。<em class="r">蔺相如</em>前曰：“<em class="r">赵王</em>窃闻<em class="r">秦王</em>善为<em class="r">秦</em>声，请奏盆缶<em class="r">秦王</em>，以相娱乐。”<em class="r">秦王</em>怒，不许。于是<em class="r">相如</em>前进缶，因跪请<em class="r">秦王</em>。<em class="r">秦王</em>不肯击缶。<em class="r">相如</em>曰：“五步之内，<em class="r">相如</em>请得以颈血溅大王矣！”左右欲刃<em class="r">相如</em>，<em class="r">相如</em>张目叱之，左右皆靡。于是<em class="r">秦王</em>不怿，为一击缶。<em class="r">相如</em>顾召<em class="r">赵</em>御史书曰“某年月日，<em class="r">秦王</em>为<em class="r">赵王</em>击缶”。<em class="r">秦</em>之群臣曰：“请以<em class="r">赵</em>十五城为<em class="r">秦王</em>寿。”<em class="r">蔺相如</em>亦曰：“请以<em class="r">秦</em>之<em class="r">咸阳</em>为<em class="r">赵王</em>寿。”<em class="r">秦王</em>竟酒，终不能加胜于<em class="r">赵</em>。<em class="r">赵</em>亦盛设兵以待<em class="r">秦</em>，<em class="r">秦</em>不敢动。</p>
<p>既罢归国，以<em class="r">相如</em>功大，拜为上卿，位在<em class="r">廉颇</em>之右。<em class="r">廉颇</em>曰：“我为<em class="r">赵</em>将，有攻城野战之大功，而<em class="r">蔺相如</em>徒以口舌为劳，而位居我上，且<em class="r">相如</em>素贱人，吾羞，不忍为之下。”宣言曰：“我见<em class="r">相如</em>，必辱之。”<em class="r">相如</em>闻，不肯与会。<em class="r">相如</em>每朝时，常称病，不欲与<em class="r">廉颇</em>争列。已而<em class="r">相如</em>出，望见<em class="r">廉颇</em>，<em class="r">相如</em>引车避匿。于是舍人相与谏曰：“臣所以去亲戚而事君者，徒慕君之高义也。今君与<em class="r">廉颇</em>同列，<em class="r">廉君</em>宣恶言而君畏匿之，恐惧殊甚，且庸人尚羞之，况于将相乎！臣等不肖，请辞去。”<em class="r">蔺相如</em>固止之，曰：“公之视<em class="r">廉将军</em>孰与<em class="r">秦王</em>？”曰：“不若也。”<em class="r">相如</em>曰：“夫以<em class="r">秦王</em>之威，而<em class="r">相如</em>廷叱之，辱其群臣，<em class="r">相如</em>虽驽，独畏<em class="r">廉将军</em>哉？顾吾念之，强<em class="r">秦</em>之所以不敢加兵于<em class="r">赵</em>者，徒以吾两人在也。今两虎共斗，其势不俱生。吾所以为此者，以先国家之急而后私仇也。”<em class="r">廉颇</em>闻之，肉袒负荆，因宾客至<em class="r">蔺相如</em>门谢罪。曰：“鄙贱之人，不知将军宽之至此也。”卒相与欢，为刎颈之交。</p>
<p>是岁，<em class="r">廉颇</em>东攻<em class="r">齐</em>，破其一军。居二年，<em class="r">廉颇</em>复伐<em class="r">齐幾</em>，拔之。后三年，<em class="r">廉颇</em>攻<em class="r">魏</em>之<em class="r">防陵</em>、<em class="r">安阳</em>，拔之。后四年，<em class="r">蔺相如</em>将而攻<em class="r">齐</em>，至<em class="r">平邑</em>而罢。其明年，<em class="r">赵奢</em>破<em class="r">秦</em>军<em class="r">阏与</em>下。</p>
<p><em class="r">赵奢</em>者，<em class="r">赵</em>之田部吏也。收租税而<em class="r">平原君</em>家不肯出租，<em class="r">奢</em>以法治之，杀<em class="r">平原君</em>用事者九人。<em class="r">平原君</em>怒，将杀<em class="r">奢</em>。<em class="r">奢</em>因说曰：“君于<em class="r">赵</em>为贵公子，今纵君家而不奉公则法削，法削则国弱，国弱则诸侯加兵，诸侯加兵是无<em class="r">赵</em>也，君安得有此富乎？以君之贵，奉公如法则上下平，上下平则国强，国强则<em class="r">赵</em>固，而君为贵戚，岂轻于天下邪？”<em class="r">平原君</em>以为贤，言之于王。王用之治国赋，国赋大平，民富而府库实。</p>
<p><em class="r">秦</em>伐<em class="r">韩</em>，军于<em class="r">阏與</em>。王召<em class="r">廉颇</em>而问曰：“可救不？”对曰：“道远险狭，难救。”又召<em class="r">乐乘</em>而问焉，<em class="r">乐乘</em>对如<em class="r">廉颇</em>言。又召问<em class="r">赵奢</em>，<em class="r">奢</em>对曰：“其道远险狭，譬之犹两鼠斗于穴中，将勇者胜。”王乃令<em class="r">赵奢</em>将，救之。</p>
<p>兵去<em class="r">邯郸</em>三十里，而令军中曰：“有以军事谏者死。”<em class="r">秦</em>军军<em class="r">武安</em>西，<em class="r">秦</em>军鼓噪勒兵，<em class="r">武安</em>屋瓦尽振。军中候有一人言急救<em class="r">武安</em>，<em class="r">赵奢</em>立斩之。坚壁，留二十八日不行，复益增垒。<em class="r">秦</em>间来入，<em class="r">赵奢</em>善食而遣之。间以报<em class="r">秦</em>将，<em class="r">秦</em>将大喜曰：“夫去国三十里而军不行，乃增垒，<em class="r">阏與</em>非<em class="r">赵</em>地也。”<em class="r">赵奢</em>既已遣<em class="r">秦</em>间，乃卷甲而趋之，二日一夜至，令善射者去<em class="r">阏與</em>五十里而军。军垒成，<em class="r">秦</em>人闻之，悉甲而至。军士<em class="r">许历</em>请以军事谏，<em class="r">赵奢</em>曰：“内之。”<em class="r">许历</em>曰：“<em class="r">秦</em>人不意<em class="r">赵</em>师至此，其来气盛，将军必厚集其阵以待之。不然，必败。”<em class="r">赵奢</em>曰：“请受令。”<em class="r">许历</em>曰：“请就铁质之诛。”<em class="r">赵奢</em>曰：“胥后令<em class="r">邯郸</em>。”<em class="r">许历</em>复请谏，曰：“先据北山上者胜，后至者败。”<em class="r">赵奢</em>许诺，即发万人趋之。<em class="r">秦</em>兵后至，争山不得上，<em class="r">赵奢</em>纵兵击之，大破<em class="r">秦</em>军。<em class="r">秦</em>军解而走，遂解<em class="r">阏與</em>之围而归。</p>
<p><em class="r">赵惠文王</em>赐<em class="r">奢</em>号为<em class="r">马服君</em>，以<em class="r">许历</em>为国尉。<em class="r">赵奢</em>于是与<em class="r">廉颇</em>、<em class="r">蔺相如</em>同位。</p>
<p>后四年，<em class="r">赵惠文王</em>卒，子<em class="r">孝成王</em>立。七年，<em class="r">秦</em>与<em class="r">赵</em>兵相距<em class="r">长平</em>，时<em class="r">赵奢</em>已死，而<em class="r">蔺相如</em>病笃，<em class="r">赵</em>使<em class="r">廉颇</em>将攻<em class="r">秦</em>，<em class="r">秦</em>数败<em class="r">赵</em>军，<em class="r">赵</em>军固壁不战。<em class="r">秦</em>数挑战，<em class="r">廉颇</em>不肯。<em class="r">赵王</em>信<em class="r">秦</em>之间。<em class="r">秦</em>之间言曰：“<em class="r">秦</em>之所恶，独畏<em class="r">马服君赵奢</em>之子<em class="r">赵括</em>为将耳。”<em class="r">赵王</em>因以<em class="r">括</em>为将，代<em class="r">廉颇</em>。<em class="r">蔺相如</em>曰：“王以名使<em class="r">括</em>，若胶柱而鼓瑟耳。<em class="r">括</em>徒能读其父书传，不知合变也。”<em class="r">赵王</em>不听，遂将之。</p>
<p><em class="r">赵括</em>自少时学兵法，言兵事，以天下莫能当。尝与其父<em class="r">奢</em>言兵事，<em class="r">奢</em>不能难，然不谓善。<em class="r">括</em>母问<em class="r">奢</em>其故，<em class="r">奢</em>曰：“兵，死地也，而<em class="r">括</em>易言之。使<em class="r">赵</em>不将<em class="r">括</em>即已，若必将之，破<em class="r">赵</em>军者必<em class="r">括</em>也。”及<em class="r">括</em>将行，其母上书言于王曰：“<em class="r">括</em>不可使将。”王曰：“何以？”对曰：“始妾事其父，时为将，身所奉饭饮而进食者以十数，所友者以百数，大王及宗室所赏赐者尽以予军吏士大夫，受命之日，不问家事。今<em class="r">括</em>一旦为将，东向而朝，军吏无敢仰视之者，王所赐金帛，归藏于家，而日视便利田宅可买者买之。王以为何如其父？父子异心，愿王勿遣。”王曰：“母置之，吾已决矣。”<em class="r">括</em>母因曰：“王终遣之，即有如不称，妾得无随坐乎？”王许诺。</p>
<p><em class="r">赵括</em>既代<em class="r">廉颇</em>，悉更约束，易置军史。<em class="r">秦</em>将<em class="r">白起</em>闻之，纵奇兵，详败走，而绝其粮道，分断其军为二，士卒离心。四十馀日，军饿，<em class="r">赵括</em>出锐卒自博战，<em class="r">秦</em>军射杀<em class="r">赵括</em>。<em class="r">括</em>军败，数十万之众遂降<em class="r">秦</em>，<em class="r">秦</em>悉坑之。<em class="r">赵</em>前后所亡凡四十五万。明年，<em class="r">秦</em>兵遂围<em class="r">邯郸</em>，岁馀，几不得脱。赖<em class="r">楚</em>、<em class="r">魏</em>诸侯来救，乃得解<em class="r">邯郸</em>之围。<em class="r">赵王</em>亦以<em class="r">括</em>母先言，竟不诛也。</p>
<p>自<em class="r">邯郸</em>围解五年，而<em class="r">燕</em>用<em class="r">栗腹</em>之谋，曰“<em class="r">赵</em>壮者尽于<em class="r">长平</em>，其孤未壮”，举兵击<em class="r">赵</em>。<em class="r">赵</em>使<em class="r">廉颇</em>将，击，大破<em class="r">燕</em>军于<em class="r">鄗</em>，杀<em class="r">栗腹</em>，遂围<em class="r">燕</em>。<em class="r">燕</em>割五城请和，乃听之。<em class="r">赵</em>以<em class="r">尉文</em>封<em class="r">廉颇</em>为<em class="r">信平君</em>，为假相国。</p>
<p><em class="r">廉颇</em>之免<em class="r">长平</em>归也，失势之时，故客尽去。及复用为将，客又复至。<em class="r">廉颇</em>曰：“客退矣！”客曰：“吁！君何见之晚也？夫天下以市道交，君有势，我则从君，君无势则去，此固其理也，有何怨乎？”居六年，<em class="r">赵</em>使<em class="r">廉颇</em>伐<em class="r">魏</em>之<em class="r">繁阳</em>，拔之。</p>
<p><em class="r">赵孝成王</em>卒，子<em class="r">悼襄王</em>立，使<em class="r">乐乘</em>代<em class="r">廉颇</em>。<em class="r">廉颇</em>怒，攻<em class="r">乐乘</em>，<em class="r">乐乘</em>走。<em class="r">廉颇</em>遂奔<em class="r">魏</em>之<em class="r">大梁</em>。其明年，<em class="r">赵</em>乃以<em class="r">李牧</em>为将而攻燕，拔<em class="r">武遂</em>、<em class="r">方城</em>。</p>
<p><em class="r">廉颇</em>居<em class="r">梁</em>久之，<em class="r">魏</em>不能信用。<em class="r">赵</em>以数困于<em class="r">秦</em>兵，<em class="r">赵王</em>思复得<em class="r">廉颇</em>，<em class="r">廉颇</em>亦思复用于<em class="r">赵</em>。<em class="r">赵王</em>使使者视<em class="r">廉颇</em>尚可用否。<em class="r">廉颇</em>之仇<em class="r">郭开</em>多与使者金，令毁之。<em class="r">赵</em>使者既见<em class="r">廉颇</em>，<em class="r">廉颇</em>为之一饭斗米，肉十斤，被甲上马，以示尚可用。<em class="r">赵</em>使还报王曰：“<em class="r">廉将军</em>虽老，尚善饭，然与臣坐，顷之三遗矢矣。”<em class="r">赵王</em>以为老，遂不召。</p>
<p><em class="r">楚</em>闻<em class="r">廉颇</em>在<em class="r">魏</em>，阴使人迎之。<em class="r">廉颇</em>一为<em class="r">楚</em>将，无功，曰：“我思用<em class="r">赵</em>人。”<em class="r">廉颇</em>卒死于<em class="r">寿春</em>。</p>
<p><em class="r">李牧</em>者，<em class="r">赵</em>之北边良将也。常居<em class="r">代雁门</em>，备<em class="r">匈奴</em>。以便宜置吏，市租皆输入莫府，为士卒费。日击数牛飨士，习射骑，谨烽火，多间谍，厚遇战士。为约曰：“<em class="r">匈奴</em>即入盗，急入收保，有敢捕虏者斩。”<em class="r">匈奴</em>每入，烽火谨，辄入收保，不敢战。如是数岁，亦不亡失。然<em class="r">匈奴</em>以<em class="r">李牧</em>为怯，虽<em class="r">赵</em>边兵亦以为吾将怯。<em class="r">赵王</em>让<em class="r">李牧</em>，<em class="r">李牧</em>如故。<em class="r">赵王</em>怒，召之，使他人代将。</p>
<p>岁馀，<em class="r">匈奴</em>每来，出战。出战，数不利，失亡多，边不得田畜。复请<em class="r">李牧</em>。<em class="r">牧</em>杜门不出，固称疾。<em class="r">赵王</em>乃复强起使将兵。<em class="r">牧</em>曰：“王必用臣，臣如前，乃敢奉令。”王许之。</p>
<p><em class="r">李牧</em>至，如故约。<em class="r">匈奴</em>数岁无所得。终以为怯。边士日得赏赐而不用，皆愿一战。于是乃具选车得千三百乘，选骑得万三千匹，百金之士五万人，彀者十万人，悉勒习战。大纵畜牧，人民满野。<em class="r">匈奴</em>小人，详北不胜，以数千人委之。单于闻之，大率众来入。<em class="r">李牧</em>多为奇阵，张左右翼击之，大破杀<em class="r">匈奴</em>十馀万骑。灭<em class="r">䄡&lt;imgalt=""class="kindle-cn-inline-character"src="Image00112.jpg"/&gt;</em>，破<em class="r">东胡</em>，降<em class="r">林胡</em>，单于奔走。其后十馀岁，<em class="r">匈奴</em>不敢近<em class="r">赵</em>边城。</p>
<p><em class="r">赵悼襄王</em>元年，<em class="r">廉颇</em>既亡入<em class="r">魏</em>，<em class="r">赵</em>使<em class="r">李牧</em>攻<em class="r">燕</em>，拔<em class="r">武遂</em>、<em class="r">方城</em>。居二年，<em class="r">庞煖</em>破<em class="r">燕</em>军，杀<em class="r">剧辛</em>。后七年，<em class="r">秦</em>破杀<em class="r">赵</em>将<em class="r">扈辄</em>于<em class="r">武遂</em>，斩首十万。<em class="r">赵</em>乃以<em class="r">李牧</em>为大将军，击<em class="r">秦</em>军于<em class="r">宜安</em>，大破<em class="r">秦</em>军，走<em class="r">秦</em>将<em class="r">桓&lt;imgalt=""class="kindle-cn-inline-character"src="Image00113.jpg"/&gt;</em>。封<em class="r">李牧</em>为<em class="r">武安君</em>。居三年，<em class="r">秦</em>攻<em class="r">番吾</em>，<em class="r">李牧</em>击破<em class="r">秦</em>军，南距<em class="r">韩</em>、<em class="r">魏</em>。</p>
<p><em class="r">赵王迁</em>七年，<em class="r">秦</em>使<em class="r">王翦</em>攻<em class="r">赵</em>，<em class="r">赵</em>使<em class="r">李牧</em>、<em class="r">司马尚</em>御之。<em class="r">秦</em>多与<em class="r">赵王</em>宠臣<em class="r">郭开</em>金，为反间，言<em class="r">李牧</em>、<em class="r">司马尚</em>欲反。<em class="r">赵王</em>乃使<em class="r">赵蔥</em>及<em class="r">齐</em>将<em class="r">颜聚</em>代<em class="r">李牧</em>。<em class="r">李牧</em>不受命，<em class="r">赵</em>使人微捕得<em class="r">李牧</em>，斩之。废<em class="r">司马尚</em>。后三月，<em class="r">王翦</em>因急击<em class="r">赵</em>，大破杀<em class="r">赵蔥</em>，虏<em class="r">赵王迁</em>及其将<em class="r">颜聚</em>，遂灭<em class="r">赵</em>。</p>
<p><em class="r">太史公</em>曰：知死必勇，非死者难也，处死者难。方<em class="r">蔺相如</em>引璧睨柱，及叱<em class="r">秦王</em>左右，势不过诛，然士或怯懦而不敢发。<em class="r">相如</em>一奋其气，威信敌国，退而让<em class="r">颇</em>，名重<em class="r">太山</em>，其处智勇，可谓兼之矣！</p>
		</div>
	</div>
</main>

</body>
</html>
