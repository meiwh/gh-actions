<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷六十九苏秦列传第九</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷六十九苏秦列传第九</h1>
		<div class="content">
			<p><em class="r">苏秦</em>者，<em class="r">东周雒阳</em>人也。东事师于<em class="r">齐</em>，而习之于<em class="r">鬼谷先生</em>。</p>
<p>出游数岁，大困而归。兄弟嫂妹妻妾窃皆笑之，曰：“<em class="r">周</em>人之俗，治产业，力工商，逐什二以为务。今子释本而事口舌，困，不亦宜乎！”<em class="r">苏秦</em>闻之而惭，自伤，乃闭室不出，出其书遍观之。曰：“夫士业已屈首受书，而不能以取尊荣，虽多亦奚以为！”于是得<em class="r">周</em>书《阴符》，伏而读之。期年，以出揣摩，曰：“此可以说当世之君矣。”求说<em class="r">周显王</em>。<em class="r">显王</em>左右素习知<em class="r">苏秦</em>，皆少之，弗信。</p>
<p>乃西至<em class="r">秦</em>。<em class="r">秦孝公</em>卒。说<em class="r">惠王</em>曰：“<em class="r">秦</em>四塞之国，被山带<em class="r">渭</em>，东有关<em class="r">河</em>，西有<em class="r">汉中</em>，南有<em class="r">巴蜀</em>，北有<em class="r">代马</em>，此天府也。以<em class="r">秦</em>士民之众，兵法之教，可以吞天下，称帝而治。”<em class="r">秦王</em>曰：“毛羽未成，不可以高蜚；文理未明，不可以并兼。”方诛<em class="r">商鞅</em>，疾辩士，弗用。</p>
<p>乃东之<em class="r">赵</em>。<em class="r">赵肃侯</em>令其弟<em class="r">成</em>为相，号<em class="r">奉阳君</em>。<em class="r">奉阳君</em>弗说之。</p>
<p>去游<em class="r">燕</em>，岁馀而后得见。说<em class="r">燕文侯</em>曰：“<em class="r">燕</em>东有<em class="r">朝鲜</em>、<em class="r">辽东</em>，北有<em class="r">林胡</em>、<em class="r">楼烦</em>，西有<em class="r">云中</em>、<em class="r">九原</em>，南有<em class="r">嘑沱</em>、<em class="r">易水</em>，地方二千馀里，带甲数十万，车六百乘，骑六千匹，粟支数年。南有<em class="r">碣石</em>、<em class="r">雁门</em>之饶，北有枣栗之利，民虽不佃作而足于枣栗矣。此所谓天府者也。</p>
<p>“夫安乐无事，不见覆军杀将，无过<em class="r">燕</em>者。大王知其所以然乎？夫<em class="r">燕</em>之所以不犯寇被甲兵者，以<em class="r">赵</em>之为蔽其南也。<em class="r">秦赵</em>五战，<em class="r">秦</em>再胜而<em class="r">赵</em>三胜。<em class="r">秦赵</em>相毙，而王以全<em class="r">燕</em>制其后，此<em class="r">燕</em>之所以不犯寇也。且夫<em class="r">秦</em>之攻<em class="r">燕</em>也，逾<em class="r">云中</em>、<em class="r">九原</em>，过<em class="r">代</em>、<em class="r">上谷</em>，弥地数千里，虽得<em class="r">燕</em>城，<em class="r">秦</em>计固不能守也。<em class="r">秦</em>之不能害<em class="r">燕</em>亦明矣。今<em class="r">赵</em>之攻<em class="r">燕</em>也，发号出令，不至十日而数十万之军军于<em class="r">东垣</em>矣。渡<em class="r">嘑沱</em>，涉<em class="r">易水</em>，不至四五日而距国都矣。故曰<em class="r">秦</em>之攻<em class="r">燕</em>也，战于千里之外；<em class="r">赵</em>之攻<em class="r">燕</em>也，战于百里之内。夫不忧百里之患而重千里之外，计无过于此者。是故愿大王与<em class="r">赵</em>从亲，天下为一，则<em class="r">燕国</em>必无患矣。”</p>
<p><em class="r">文侯</em>曰：“子言则可，然吾国小，西迫强<em class="r">赵</em>，南近<em class="r">齐</em>。<em class="r">齐</em>、<em class="r">赵</em>，强国也。子必欲合从以安<em class="r">燕</em>，寡人请以国从。”</p>
<p>于是资<em class="r">苏秦</em>车马金帛以至<em class="r">赵</em>。而<em class="r">奉阳君</em>已死，即因说<em class="r">赵肃侯</em>曰：“天下卿相人臣及布衣之士，皆高贤君之行义，皆愿奉教陈忠于前之日久矣。虽然，<em class="r">奉阳君</em>妒而君不任事，是以宾客游士莫敢自尽于前者。今<em class="r">奉阳君</em>捐馆舍，君乃今复与士民相亲也，臣故敢进其愚虑。</p>
<p>“窃为君计者，莫若安民无事，且无庸有事于民也。安民之本，在于择交，择交而得则民安，择交而不得则民终身不安。请言外患：<em class="r">齐秦</em>为两敌而民不得安，倚<em class="r">秦</em>攻<em class="r">齐</em>而民不得安，倚<em class="r">齐</em>攻<em class="r">秦</em>而民不得安。故夫谋人之主，伐人之国，常苦出辞断绝人之交也。愿君慎勿出于口。请别白黑，所以异阴阳而已矣。君诚能听臣，<em class="r">燕</em>必致旃裘狗马之地，<em class="r">齐</em>必致鱼盐之海，<em class="r">楚</em>必致橘柚之园，<em class="r">韩</em>、<em class="r">魏</em>、<em class="r">中山</em>皆可使致汤沐之奉，而贵戚父兄皆可以受封侯。夫割地包利，<em class="r">五伯</em>之所以覆军禽将而求也；封侯贵戚，<em class="r">汤武</em>之所以放弑而争也。今君高拱而两有之，此臣之所以为君愿也。</p>
<p>“今大王与<em class="r">秦</em>，则<em class="r">秦</em>必弱<em class="r">韩</em>、<em class="r">魏</em>；与<em class="r">齐</em>，则<em class="r">齐</em>必弱<em class="r">楚</em>、<em class="r">魏</em>。<em class="r">魏</em>弱则割<em class="r">河外</em>，<em class="r">韩</em>弱则效<em class="r">宜阳</em>，<em class="r">宜阳</em>效则<em class="r">上郡</em>绝，<em class="r">河外</em>割则道不通，<em class="r">楚</em>弱则无援。此三策者，不可不孰计也。</p>
<p>“夫<em class="r">秦</em>下<em class="r">轵道</em>，则<em class="r">南阳</em>危；劫<em class="r">韩</em>包<em class="r">周</em>，则<em class="r">赵氏</em>自操兵；据<em class="r">卫</em>取<em class="r">卷</em>，则<em class="r">齐</em>必入朝<em class="r">秦</em>。<em class="r">秦</em>欲已得乎<em class="r">山</em>东，则必举兵而响<em class="r">赵</em>矣。<em class="r">秦</em>甲渡<em class="r">河</em>逾<em class="r">漳</em>，据<em class="r">番吾</em>，则兵必战于<em class="r">邯郸</em>之下矣。此臣之所为君患也。</p>
<p>“当今之时，<em class="r">山</em>东之建国莫强于<em class="r">赵</em>。<em class="r">赵</em>地方二千馀里，带甲数十万，车千乘，骑万匹，粟支数年。西有<em class="r">常山</em>，南有<em class="r">河漳</em>，东有<em class="r">清河</em>，北有<em class="r">燕国</em>。<em class="r">燕</em>固弱国，不足畏也。<em class="r">秦</em>之所害于天下者莫如<em class="r">赵</em>，然而<em class="r">秦</em>不敢举兵伐<em class="r">赵</em>者，何也？畏<em class="r">韩</em>、<em class="r">魏</em>之议其后也。然则<em class="r">韩</em>、<em class="r">魏</em>，<em class="r">赵</em>之南蔽也。<em class="r">秦</em>之攻<em class="r">韩</em>、<em class="r">魏</em>也，无有名山大川之限，稍蚕食之，傅国都而止。<em class="r">韩</em>、<em class="r">魏</em>不能支<em class="r">秦</em>，必入臣于<em class="r">秦</em>。<em class="r">秦</em>无<em class="r">韩</em>、<em class="r">魏</em>之规，则祸必中于<em class="r">赵</em>矣。此臣之所为君患也。</p>
<p>“臣闻<em class="r">尧</em>无三夫之分，<em class="r">舜</em>无咫尺之地，以有天下；<em class="r">禹</em>无百人之聚，以王诸侯；<em class="r">汤武</em>之士不过三千，车不过三百乘，卒不过三万，立为天子：诚得其道也。是故明主外料其敌之强弱，内度其士卒贤不肖，不待两军相当而胜败存亡之机固已形于胸中矣，岂掩于众人之言而以冥冥决事哉！</p>
<p>“臣窃以天下之地图案之，诸侯之地五倍于<em class="r">秦</em>，料度诸侯之卒十倍于<em class="r">秦</em>，六国为一，并力西乡而攻<em class="r">秦</em>，<em class="r">秦</em>必破矣。今西面而事之，见臣于<em class="r">秦</em>。夫破人之与破于人也，臣人之与臣于人也，岂可同日而论哉！</p>
<p>“夫衡人者，皆欲割诸侯之地以予<em class="r">秦</em>。<em class="r">秦</em>成，则高台榭，美宫室，听竽瑟之音，前有楼阙轩辕，后有长姣美人，国被<em class="r">秦</em>患而不与其忧。是故夫衡人日夜务以<em class="r">秦</em>权恐愒诸侯以求割地，故愿大王孰计之也。</p>
<p>“臣闻明主绝疑去谗，屏流言之迹，塞朋党之门，故尊主广地强兵之计臣得陈忠于前矣。故窃为大王计，莫如一<em class="r">韩</em>、<em class="r">魏</em>、<em class="r">齐</em>、<em class="r">楚</em>、<em class="r">燕</em>、<em class="r">赵</em>以从亲，以畔<em class="r">秦</em>。令天下之将相会于<em class="r">洹水</em>之上，通质，刳白马而盟。要约曰：‘<em class="r">秦</em>攻<em class="r">楚</em>，<em class="r">齐</em>、<em class="r">魏</em>各出锐师以佐之，<em class="r">韩</em>绝其粮道，<em class="r">赵</em>涉<em class="r">河漳</em>，<em class="r">燕</em>守<em class="r">常山</em>之北。<em class="r">秦</em>攻<em class="r">韩魏</em>，则<em class="r">楚</em>绝其后，<em class="r">齐</em>出锐师而佐之，<em class="r">赵</em>涉<em class="r">河漳</em>，<em class="r">燕</em>守<em class="r">云中</em>。<em class="r">秦</em>攻<em class="r">齐</em>，则<em class="r">楚</em>绝其后，<em class="r">韩</em>守<em class="r">城皋</em>，<em class="r">魏</em>塞其道，<em class="r">赵</em>涉<em class="r">河漳</em>、<em class="r">博关</em>，<em class="r">燕</em>出锐师以佐之。<em class="r">秦</em>攻<em class="r">燕</em>，则<em class="r">赵</em>守<em class="r">常山</em>，<em class="r">楚</em>军<em class="r">武关</em>，<em class="r">齐</em>涉<em class="r">勃海</em>，<em class="r">韩</em>、<em class="r">魏</em>皆出锐师以佐之。<em class="r">秦</em>攻<em class="r">赵</em>，则<em class="r">韩</em>军<em class="r">宜阳</em>，<em class="r">楚</em>军<em class="r">武关</em>，<em class="r">魏</em>军<em class="r">河外</em>，<em class="r">齐</em>涉<em class="r">清河</em>，<em class="r">燕</em>出锐师以佐之。诸侯有不如约者，以五国之兵共伐之。’六国从亲以宾<em class="r">秦</em>，则<em class="r">秦</em>甲必不敢出于<em class="r">函谷</em>以害<em class="r">山</em>东矣。如此，则霸王之业成矣。”</p>
<p><em class="r">赵王</em>曰：“寡人年少，立国日浅，未尝得闻社稷之长计也。今上客有意存天下，安诸侯，寡人敬以国从。”乃饰车百乘，黄金千溢，白璧百双，锦绣千纯，以约诸侯。</p>
<p>是时<em class="r">周</em>天子致<em class="r">文武</em>之胙于<em class="r">秦惠王</em>。<em class="r">惠王</em>使<em class="r">犀首</em>攻<em class="r">魏</em>，禽将<em class="r">龙贾</em>，取<em class="r">魏</em>之<em class="r">雕阴</em>，且欲东兵。<em class="r">苏秦</em>恐<em class="r">秦</em>兵之至<em class="r">赵</em>也，乃激怒<em class="r">张仪</em>，入之于<em class="r">秦</em>。</p>
<p>于是说<em class="r">韩宣王</em>曰：“<em class="r">韩</em>北有<em class="r">巩</em>、<em class="r">成皋</em>之固，西有<em class="r">宜阳</em>、<em class="r">商阪</em>之塞，东有<em class="r">宛</em>、<em class="r">穰</em>、<em class="r">洧水</em>，南有<em class="r">陉山</em>，地方九百馀里，带甲数十万，天下之强弓劲弩皆从<em class="r">韩</em>出。谿子、少府时力、距来者，皆射六百步之外。<em class="r">韩</em>卒超足而射，百发不暇止，远者括蔽洞胸，近者镝弇心。<em class="r">韩</em>卒之剑戟皆出于<em class="r">冥山</em>、<em class="r">棠谿</em>、<em class="r">墨阳</em>、<em class="r">合赙</em>、<em class="r">邓师</em>、<em class="r">宛冯</em>、<em class="r">龙渊</em>、<em class="r">太阿</em>，皆陆断牛马，水截鹄雁，当敌则斩，坚甲铁幕，革抉㕹芮，无不毕具。以<em class="r">韩</em>卒之勇，被坚甲，蹠劲弩，带利剑，一人当百，不足言也。夫以<em class="r">韩</em>之劲与大王之贤，乃西面事<em class="r">秦</em>，交臂而服，羞社稷而为天下笑，无大于此者矣。是故愿大王孰计之。</p>
<p>“大王事<em class="r">秦</em>，<em class="r">秦</em>必求<em class="r">宜阳</em>、<em class="r">成皋</em>。今兹效之，明年又复求割地。与则无地以给之，不与则弃前功而受后祸。且大王之地有尽而<em class="r">秦</em>之求无已，以有尽之地而逆无已之求，此所谓市怨结祸者也，不战而地已削矣。臣闻鄙谚曰：‘宁为鸡口，无为牛后。’今西面交臂而臣事<em class="r">秦</em>，何异于牛后乎？夫以大王之贤，挟强<em class="r">韩</em>之兵，而有牛后之名，臣窃为大王羞之。”</p>
<p>于是<em class="r">韩王</em>勃然作色，攘臂瞋目，按剑仰天太息曰：“寡人虽不肖，必不能事<em class="r">秦</em>。今主君诏以<em class="r">赵王</em>之教，敬奉社稷以从。”</p>
<p>又说<em class="r">魏襄王</em>曰：“大王之地，南有<em class="r">鸿沟</em>、<em class="r">陈</em>、<em class="r">汝南</em>、<em class="r">许</em>、<em class="r">郾</em>、<em class="r">昆阳</em>、<em class="r">召陵</em>、<em class="r">舞阳</em>、<em class="r">新都</em>、<em class="r">新郪</em>，东有<em class="r">淮</em>、<em class="r">颍</em>、<em class="r">煮枣</em>、<em class="r">无胥</em>，西有长城之界，北有<em class="r">河外</em>、<em class="r">卷</em>、<em class="r">衍</em>、<em class="r">酸枣</em>，地方千里。地名虽小，然而田舍庐庑之数，曾无所刍牧。人民之众，车马之多，日夜行不绝，&lt;imgalt=""class="kindle-cn-inline-character"src="Image00105.jpg"/&gt;殷殷，若有三军之众。臣窃量大王之国不下<em class="r">楚</em>。然衡人怵王交强虎狼之<em class="r">秦</em>以侵天下，卒有<em class="r">秦</em>患，不顾其祸。夫挟强<em class="r">秦</em>之势以内劫其主，罪无过此者。<em class="r">魏</em>，天下之强国也；王，天下之贤王也。今乃有意西面而事<em class="r">秦</em>，称东藩，筑帝宫，受冠带，祠春秋，臣窃为大王耻之。</p>
<p>“臣闻<em class="r">越王句践</em>战敝卒三千人，禽<em class="r">夫差</em>于<em class="r">干遂</em>；<em class="r">武王</em>卒三千人，革车三百乘，制<em class="r">纣</em>于<em class="r">牧野</em>：岂其士卒众哉，诚能奋其威也。今窃闻大王之卒，武士二十万，苍头二十万，奋击二十万，厮徒十万，车六百乘，骑五千匹。此其过<em class="r">越王句践</em>、<em class="r">武王</em>远矣，今乃听于群臣之说而欲臣事<em class="r">秦</em>。夫事<em class="r">秦</em>必割地以效实，故兵未用而国已亏矣。凡群臣之言事<em class="r">秦</em>者，皆奸人，非忠臣也。夫为人臣，割其主之地以求外交，偷取一时之功而不顾其后，破公家而成私门，外挟强<em class="r">秦</em>之势以内劫其主，以求割地，愿大王孰察之。</p>
<p>“《周书》曰：‘绵绵不绝，蔓蔓奈何？豪氂不伐，将用斧柯。’前虑不定，后有大患，将奈之何？大王诚能听臣，六国从亲，专心并力壹意，则必无强<em class="r">秦</em>之患。故敝邑<em class="r">赵王</em>使臣效愚计，奉明约，在大王之诏诏之。”</p>
<p><em class="r">魏王</em>曰：“寡人不肖，未尝得闻明教。今主君以<em class="r">赵王</em>之诏诏之，敬以国从。”</p>
<p>因东说<em class="r">齐宣王</em>曰：“<em class="r">齐</em>南有<em class="r">泰山</em>，东有<em class="r">琅邪</em>，西有<em class="r">清河</em>，北有<em class="r">勃海</em>，此所谓四塞之国也。<em class="r">齐</em>地方二千馀里，带甲数十万，粟如丘山。三军之良，五家之兵，进如锋矢，战如雷霆，解如风雨。即有军役，未尝倍<em class="r">泰山</em>，绝<em class="r">清河</em>，涉<em class="r">勃海</em>也。<em class="r">临菑</em>之中七万户，臣窃度之，不下户三男子，三七二十一万，不待发于远县，而<em class="r">临菑</em>之卒固已二十一万矣。<em class="r">临菑</em>甚富而实，其民无不吹竽鼓瑟，弹琴击筑，斗鸡走狗，六博蹋鞠者。<em class="r">临菑</em>之涂，车毂击，人肩摩，连衽成帷，举袂成幕，挥汗成雨，家殷人足，志高气扬。夫以大王之贤与<em class="r">齐</em>之强，天下莫能当。今乃西面而事<em class="r">秦</em>，臣窃为大王羞之。</p>
<p>“且夫<em class="r">韩</em>、<em class="r">魏</em>之所以重畏<em class="r">秦</em>者，为与<em class="r">秦</em>接境壤界也。兵出而相当，不出十日而战胜存亡之机决矣。<em class="r">韩</em>、<em class="r">魏</em>战而胜<em class="r">秦</em>，则兵半折，四境不守；战而不胜，则国已危亡随其后。是故<em class="r">韩</em>、<em class="r">魏</em>之所以重与<em class="r">秦</em>战，而轻为之臣也。今<em class="r">秦</em>之攻<em class="r">齐</em>则不然。倍<em class="r">韩</em>、<em class="r">魏</em>之地，过<em class="r">卫阳晋</em>之道，，径乎<em class="r">亢父</em>之险，车不得方轨，骑不得比行，百人守险，千人不敢过也。<em class="r">秦</em>虽欲深入，则狼顾，恐<em class="r">韩</em>、<em class="r">魏</em>之议其后也。是故恫疑虚猲，骄矜而不敢进，则<em class="r">秦</em>之不能害<em class="r">齐</em>亦明矣。</p>
<p>“夫不深料<em class="r">秦</em>之无奈<em class="r">齐</em>何，而欲西面而事之，是群臣之计过也。今无臣事<em class="r">秦</em>之名而有强国之实，臣是故愿大王少留意计之。”</p>
<p><em class="r">齐王</em>曰：“寡人不敏，僻远守海，穷道东境之国也，未尝得闻馀教。今足下以<em class="r">赵王</em>诏诏之，敬以国从。”</p>
<p>乃西南说<em class="r">楚威王</em>曰：“<em class="r">楚</em>，天下之强国也；王，天下之贤王也。西有<em class="r">黔中</em>、<em class="r">巫郡</em>，东有<em class="r">夏州</em>、<em class="r">海阳</em>，南有<em class="r">洞庭</em>、<em class="r">苍梧</em>，北有<em class="r">陉塞</em>、<em class="r">郇阳</em>，地方五千馀里，带甲百万，车千乘，骑万匹，粟支十年。此霸王之资也。夫以<em class="r">楚</em>之强与王之贤，天下莫能当也。今乃欲西面而事<em class="r">秦</em>，则诸侯莫不西面而朝于<em class="r">章台</em>之下矣。</p>
<p>“<em class="r">秦</em>之所害莫如<em class="r">楚</em>，<em class="r">楚</em>强则<em class="r">秦</em>弱，<em class="r">秦</em>强则<em class="r">楚</em>弱，其势不两立。故为大王计，莫如从亲以孤<em class="r">秦</em>。大王不从亲，<em class="r">秦</em>必起两军，一军出<em class="r">武关</em>，一军下<em class="r">黔中</em>，则<em class="r">鄢郢</em>动矣。</p>
<p>“臣闻治之其未乱也，为之其未有也。患至而后忧之，则无及已。故愿大王蚤孰计之。</p>
<p>“大王诚能听臣，臣请令<em class="r">山</em>东之国奉四时之献，以承大王之明诏，委社稷，奉宗庙，练士厉兵，在大王之所用之。大王诚能用臣之愚计，则<em class="r">韩</em>、<em class="r">魏</em>、<em class="r">齐</em>、<em class="r">燕</em>、<em class="r">赵</em>、<em class="r">卫</em>之妙音美人必充后宫，<em class="r">燕</em>、<em class="r">代</em>橐驼良马必实外厩。故从合则<em class="r">楚</em>王，衡成则<em class="r">秦</em>帝。今释霸王之业，而有事人之名，臣窃为大王不取也。</p>
<p>“夫<em class="r">秦</em>，虎狼之国也，有吞天下之心。<em class="r">秦</em>，天下之仇雠也。衡人皆欲割诸侯之地以事<em class="r">秦</em>，此所谓养仇而奉雠者也。夫为人臣，割其主之地以外交强虎狼之<em class="r">秦</em>，以侵天下，卒有<em class="r">秦</em>患，不顾其祸。夫外挟强<em class="r">秦</em>之威以内劫其主，以求割地，大逆不忠，无过此者。故从亲则诸侯割地以事<em class="r">楚</em>，衡合则<em class="r">楚</em>割地以事<em class="r">秦</em>，此两策者相去远矣，二者大王何居焉？故敝邑<em class="r">赵王</em>使臣效愚计，奉明约，在大王诏之。”</p>
<p><em class="r">楚王</em>曰：“寡人之国西与<em class="r">秦</em>接境，<em class="r">秦</em>有举<em class="r">巴蜀</em>并<em class="r">汉中</em>之心。<em class="r">秦</em>，虎狼之国，不可亲也。而<em class="r">韩</em>、<em class="r">魏</em>迫于<em class="r">秦</em>患，不可与深谋，与深谋恐反人以入于<em class="r">秦</em>，故谋未发而国已危矣。寡人自料以<em class="r">楚</em>当<em class="r">秦</em>，不见胜也；内与群臣谋，不足恃也。寡人卧不安席，食不甘味，心摇摇然如悬旌而无所终薄。今主君欲一天下，收诸侯，存危国，寡人谨奉社稷以从。”</p>
<p>于是六国从合而并力焉。<em class="r">苏秦</em>为从约长，并相六国。</p>
<p>北报<em class="r">赵王</em>，乃行过<em class="r">雒阳</em>，车骑辎重，诸侯各发使送之甚众，疑于王者。<em class="r">周显王</em>闻之恐惧，除道，使人郊劳。<em class="r">苏秦</em>之昆弟妻嫂侧目不敢仰视，俯伏侍取食。<em class="r">苏秦</em>笑谓其嫂曰：“何前倨而后恭也？”嫂委蛇蒲服，以面掩地而谢曰：“见季子位高金多也。”<em class="r">苏秦</em>喟然叹曰：“此一人之身，富贵则亲戚畏惧之，贫贱则轻易之，况众人乎！且使我有<em class="r">雒阳</em>负郭田二顷，吾岂能佩六国相印乎！”于是散千金以赐宗族朋友。初，<em class="r">苏秦</em>之<em class="r">燕</em>，贷人百钱为资，及得富贵，以百金偿之。遍报诸所尝见德者。其从者有一人独未得报，乃前自言。<em class="r">苏秦</em>曰：“我非忘子。子之与我至<em class="r">燕</em>，再三欲去我<em class="r">易水</em>之上，方是时，我困，故望子深，是以后子。子今亦得矣。”</p>
<p><em class="r">苏秦</em>既约六国从亲，归<em class="r">赵</em>，<em class="r">赵肃侯</em>封为<em class="r">武安君</em>，乃投从约书于<em class="r">秦</em>。<em class="r">秦</em>兵不敢窥<em class="r">函谷关</em>十五年。</p>
<p>其后<em class="r">秦</em>使<em class="r">犀首</em>欺<em class="r">齐</em>、<em class="r">魏</em>，与共伐<em class="r">赵</em>，欲败从约。<em class="r">齐</em>、<em class="r">魏</em>伐<em class="r">赵</em>，<em class="r">赵王</em>让<em class="r">苏秦</em>。<em class="r">苏秦</em>恐，请使<em class="r">燕</em>，必报<em class="r">齐</em>。<em class="r">苏秦</em>去<em class="r">赵</em>而从约皆解。</p>
<p><em class="r">秦惠王</em>以其女为<em class="r">燕</em>太子妇。是岁，<em class="r">文侯</em>卒，太子立，是为<em class="r">燕易王</em>。<em class="r">易王</em>初立，<em class="r">齐宣王</em>因<em class="r">燕</em>丧伐<em class="r">燕</em>，取十城。<em class="r">易王</em>谓<em class="r">苏秦</em>曰：“往日先生至<em class="r">燕</em>，而先王资先生见<em class="r">赵</em>，遂约六国从。今<em class="r">齐</em>先伐<em class="r">赵</em>，次至<em class="r">燕</em>，以先生之故为天下笑，先生能为<em class="r">燕</em>得侵地乎？”<em class="r">苏秦</em>大惭，曰：“请为王取之。”</p>
<p><em class="r">苏秦</em>见<em class="r">齐王</em>，再拜，俯而庆，仰而吊。<em class="r">齐王</em>曰：“是何庆吊相随之速也？”<em class="r">苏秦</em>曰：“臣闻饥人所以饥而不食乌喙者，为其愈充腹而与饿死同患也。今<em class="r">燕</em>虽弱小，即<em class="r">秦王</em>之少婿也。大王利其十城而长与强<em class="r">秦</em>为仇。今使弱<em class="r">燕</em>为雁行而强<em class="r">秦</em>敝其后，以招天下之精兵，是食乌喙之类也。”<em class="r">齐王</em>愀然变色曰：“然则奈何？”<em class="r">苏秦</em>曰：“臣闻古之善制事者，转祸为福，因败为功。大王诚能听臣计，即归<em class="r">燕</em>之十城。<em class="r">燕</em>无故而得十城，必喜；<em class="r">秦王</em>知以己之故而归<em class="r">燕</em>之十城，亦必喜。此所谓弃仇雠而得石交者也。夫<em class="r">燕</em>、<em class="r">秦</em>俱事<em class="r">齐</em>，则大王号令天下，莫敢不听。是王以虚辞附<em class="r">秦</em>，以十城取天下。此霸王之业也。”王曰：“善。”于是乃归<em class="r">燕</em>之十城。</p>
<p>人有毁<em class="r">苏秦</em>者曰：“左右卖国反覆之臣也，将作乱。”<em class="r">苏秦</em>恐得罪，归，而<em class="r">燕王</em>不复官也。<em class="r">苏秦</em>见<em class="r">燕王</em>曰：“臣，<em class="r">东周</em>之鄙人也，无有分寸之功，而王亲拜之于庙而礼之于廷。今臣为王却<em class="r">齐</em>之兵而得十城，宜以益亲。今来而王不官臣者，人必有以不信伤臣于王者。臣之不信，王之福也。臣闻忠信者，所以自为也；进取者，所以为人也。且臣之说<em class="r">齐王</em>，曾非欺之也。臣弃老母于<em class="r">东周</em>，固去自为而行进取也。今有孝如<em class="r">曾参</em>，廉如<em class="r">伯夷</em>，信如<em class="r">尾生</em>。得此三人者以事大王，何若？”王曰：“足矣。”<em class="r">苏秦</em>曰：“孝如<em class="r">曾参</em>，义不离其亲一宿于外，王又安能使之步行千里而事弱<em class="r">燕</em>之危王哉？廉如<em class="r">伯夷</em>，义不为<em class="r">孤竹君</em>之嗣，不肯为<em class="r">武王</em>臣，不受封侯而饿死<em class="r">首阳山</em>下。有廉如此，王又安能使之步行千里而行进取于<em class="r">齐</em>哉？信如<em class="r">尾生</em>，与女子期于梁下，女子不来，水至不去，抱柱而死。有信如此，王又安能使之步行千里却<em class="r">齐</em>之强兵哉？臣所谓以忠信得罪于上者也。”<em class="r">燕王</em>曰：“若不忠信耳，岂有以忠信而得罪者乎？”<em class="r">苏秦</em>曰：“不然。臣闻客有远为吏而其妻私于人者，其夫将来，其私者忧之，妻曰‘勿忧，吾已作药酒待之矣’。居三日，其夫果至，妻使妾举药酒进之。妾欲言酒之有药，则恐其逐主母也；欲勿言乎，则恐其杀主父也。于是乎详僵而弃酒。主父大怒，笞之五十。故妾一僵而覆酒，上存主父，下存主母。然而不免于笞，恶在乎忠信之无罪也夫？臣之过，不幸而类是乎？”<em class="r">燕王</em>曰：“先生复就故官。”益厚遇之。</p>
<p><em class="r">易王</em>母，<em class="r">文侯</em>夫人也，与<em class="r">苏秦</em>私通。<em class="r">燕王</em>知之，而事之加厚。<em class="r">苏秦</em>恐诛，乃说<em class="r">燕王</em>曰：“臣居<em class="r">燕</em>不能使<em class="r">燕</em>重，而在<em class="r">齐</em>则<em class="r">燕</em>必重。”<em class="r">燕王</em>曰：“唯先生之所为。”于是<em class="r">苏秦</em>详为得罪于<em class="r">燕</em>而亡走<em class="r">齐</em>，<em class="r">齐宣王</em>以为客卿。</p>
<p><em class="r">齐宣王</em>卒，<em class="r">湣王</em>即位，说<em class="r">湣王</em>厚葬以明孝，高宫室大苑囿以明得意，欲破敝<em class="r">齐</em>而为<em class="r">燕</em>。<em class="r">燕易王</em>卒，<em class="r">燕哙</em>立为王。其后<em class="r">齐</em>大夫多与<em class="r">苏秦</em>争宠者，而使人刺<em class="r">苏秦</em>，不死，殊而走。<em class="r">齐王</em>使人求贼，不得。<em class="r">苏秦</em>且死，乃谓<em class="r">齐王</em>曰：“臣即死，车裂臣于徇于市，曰‘<em class="r">苏秦</em>为<em class="r">燕</em>作乱于<em class="r">齐</em>’，如此则臣之贼必得矣。”于是如其言，而杀<em class="r">苏秦</em>者果自出，<em class="r">齐王</em>因而诛之。<em class="r">燕</em>闻之曰：“甚矣，<em class="r">齐</em>之为<em class="r">苏生</em>报仇也！”</p>
<p><em class="r">苏秦</em>既死，其事大泄。<em class="r">齐</em>后闻之，乃恨怒<em class="r">燕</em>。<em class="r">燕</em>甚恐。<em class="r">苏秦</em>之弟曰<em class="r">代</em>，<em class="r">代</em>弟<em class="r">苏厉</em>，见兄遂，亦皆学。及<em class="r">苏秦</em>死，<em class="r">代</em>乃求见<em class="r">燕王</em>，欲袭故事。曰：“臣，<em class="r">东周</em>之鄙人也。窃闻大王义甚高，鄙人不敏，释&lt;imgalt=""class="kindle-cn-inline-character"src="Image00106.jpg"/&gt;耨而干大王。至于<em class="r">邯郸</em>，所见者绌于所闻于<em class="r">东周</em>，臣窃负其志。及至<em class="r">燕</em>廷，观王之群臣下吏，王，天下之明王也。”<em class="r">燕王</em>曰：“子所谓明王者何如也？”对曰：“臣闻明王务闻其过，不欲闻其善，臣请谒王之过。夫<em class="r">齐</em>、<em class="r">赵</em>者，<em class="r">燕</em>之仇雠也；<em class="r">楚</em>、<em class="r">魏</em>者，<em class="r">燕</em>之援国也。今王奉仇雠以伐援国，非所以利<em class="r">燕</em>也。王自虑之，此则计过，无以闻者，非忠臣也。”王曰：“夫<em class="r">齐</em>者固寡人之雠，所欲伐也，直患国敝力不足也。子能以<em class="r">燕</em>伐<em class="r">齐</em>，则寡人举国委子。”对曰：“凡天下战国七，<em class="r">燕</em>处弱焉。独战则不能，有所附则无不重。南附<em class="r">楚</em>，<em class="r">楚</em>重；西附<em class="r">秦</em>，<em class="r">秦</em>重；中附<em class="r">韩</em>、<em class="r">魏</em>，<em class="r">韩</em>、<em class="r">魏</em>重。且苟所附之国重，此必使王重矣。今夫<em class="r">齐</em>，长主而自用也。南攻<em class="r">楚</em>五年，畜聚竭；西困<em class="r">秦</em>三年，士卒罢敝；北与<em class="r">燕</em>人战，覆三军，得二将。然而以其馀兵南面举五千乘之大<em class="r">宋</em>，而包十二诸侯。此其君欲得，其民力竭，恶足取乎！且臣闻之，数战则民劳，久师则兵敝矣。”<em class="r">燕王</em>曰：“吾闻<em class="r">齐</em>有<em class="r">清济</em>、<em class="r">浊河</em>可以为固，长城、钜防足以为塞，诚有之乎？”对曰：“天时不与，虽有<em class="r">清济</em>、<em class="r">浊河</em>，恶足以为固！民力罢敝，虽有长城、钜防，恶足以为塞！且异日<em class="r">济</em>西不师，所以备<em class="r">赵</em>也；<em class="r">河</em>北不师，所以备<em class="r">燕</em>也。今<em class="r">济</em>西<em class="r">河</em>北尽已役矣，封内敝矣。夫骄君必好利，而亡国之臣必贪于财。王诚能无羞从子母弟以为质，宝珠玉帛以事左右，彼将有德<em class="r">燕</em>而轻亡<em class="r">宋</em>，则<em class="r">齐</em>可亡已。”<em class="r">燕王</em>曰：“吾终以子受命于天矣。”<em class="r">燕</em>乃使一子质于<em class="r">齐</em>。而<em class="r">苏厉</em>因<em class="r">燕</em>质子而求见<em class="r">齐王</em>。<em class="r">齐王</em>怨<em class="r">苏秦</em>，欲囚<em class="r">苏厉</em>。<em class="r">燕</em>质子为谢，已遂委质为<em class="r">齐</em>臣。</p>
<p><em class="r">燕</em>相<em class="r">子之</em>与<em class="r">苏代</em>婚，而欲得<em class="r">燕</em>权，乃使<em class="r">苏代</em>侍质子于<em class="r">齐</em>。<em class="r">齐</em>使<em class="r">代</em>报<em class="r">燕</em>，<em class="r">燕王哙</em>问曰：“<em class="r">齐王</em>其霸乎？”曰：“不能。”曰：“何也？”曰：“不信其臣。”于是<em class="r">燕王</em>专任<em class="r">子之</em>，已而让位，<em class="r">燕</em>大乱。<em class="r">齐</em>伐<em class="r">燕</em>，杀王<em class="r">哙</em>、<em class="r">子之</em>。<em class="r">燕</em>立<em class="r">昭王</em>，而<em class="r">苏代</em>、<em class="r">苏厉</em>遂不敢入<em class="r">燕</em>，皆终归<em class="r">齐</em>，<em class="r">齐</em>善待之。</p>
<p><em class="r">苏代</em>过<em class="r">魏</em>，<em class="r">魏</em>为<em class="r">燕</em>执<em class="r">代</em>。<em class="r">齐</em>使人谓<em class="r">魏王</em>曰：“<em class="r">齐</em>请以<em class="r">宋</em>地封<em class="r">泾阳君</em>，<em class="r">秦</em>必不受。<em class="r">秦</em>非不利有<em class="r">齐</em>而得<em class="r">宋</em>地也，不信<em class="r">齐王</em>与<em class="r">苏子</em>也。今<em class="r">齐魏</em>不和如此其甚，则<em class="r">齐</em>不欺<em class="r">秦</em>。<em class="r">秦</em>信<em class="r">齐</em>，<em class="r">齐秦</em>合，<em class="r">泾阳君</em>有<em class="r">宋</em>地，非<em class="r">魏</em>之利也。故王不如东<em class="r">苏子</em>，<em class="r">秦</em>必疑<em class="r">齐</em>而不信<em class="r">苏子</em>矣。<em class="r">齐秦</em>不合，天下无变，伐<em class="r">齐</em>之形成矣。”于是出<em class="r">苏代</em>。<em class="r">代</em>之<em class="r">宋</em>，<em class="r">宋</em>善待之。</p>
<p><em class="r">齐</em>伐<em class="r">宋</em>，<em class="r">宋</em>急，<em class="r">苏代</em>乃遗<em class="r">燕昭王</em>书曰：</p>
<p>夫列在万乘而寄质于<em class="r">齐</em>，名卑而权轻；奉万乘助<em class="r">齐</em>伐<em class="r">宋</em>，民劳而实费；夫破<em class="r">宋</em>，残<em class="r">楚淮</em>北，肥大<em class="r">齐</em>，雠强而国害：此三者皆国之大败也。然且王行之者，将以取信于<em class="r">齐</em>也。<em class="r">齐</em>加不信于王，而忌<em class="r">燕</em>愈甚，是王之计过矣。夫以<em class="r">宋</em>加之<em class="r">淮</em>北，强万乘之国也，而<em class="r">齐</em>并之，是益一<em class="r">齐</em>也。北夷方七百里，加之以<em class="r">鲁</em>、<em class="r">卫</em>，强万乘之国也，而<em class="r">齐</em>并之，是益二<em class="r">齐</em>也。夫一<em class="r">齐</em>之强，<em class="r">燕</em>犹狼顾而不能支，今以三<em class="r">齐</em>临<em class="r">燕</em>，其祸必大矣。</p>
<p>虽然，智者举事，因祸为福，转败为功。<em class="r">齐</em>紫，败素也，而贾十倍；<em class="r">越王句践</em>栖于<em class="r">会稽</em>，复残强<em class="r">吴</em>而霸天下：此皆因祸为福，转败为功者也。</p>
<p>今王若欲因祸为福，转败为功，则莫若挑霸<em class="r">齐</em>而尊之，使使盟于<em class="r">周室</em>，焚<em class="r">秦</em>符，曰“其大上计，破<em class="r">秦</em>；其次，必长宾之”。<em class="r">秦</em>挟宾以待破，<em class="r">秦王</em>必患之。<em class="r">秦</em>五世伐诸侯，今为<em class="r">齐</em>下，<em class="r">秦王</em>之志苟得穷<em class="r">齐</em>，不惮以国为功。然则王何不使辩士以此言说<em class="r">秦王</em>曰：“<em class="r">燕</em>、<em class="r">赵</em>破<em class="r">宋</em>肥<em class="r">齐</em>，尊之为之下者，<em class="r">燕</em>、<em class="r">赵</em>非利之也。<em class="r">燕</em>、<em class="r">赵</em>不利而势为之者，以不信<em class="r">秦王</em>也。然则王何不使可信者接收<em class="r">燕</em>、<em class="r">赵</em>，令<em class="r">泾阳君</em>、<em class="r">高陵君</em>先于<em class="r">燕</em>、<em class="r">赵</em>？<em class="r">秦</em>有变，因以为质，则<em class="r">燕</em>、<em class="r">赵</em>信<em class="r">秦</em>。<em class="r">秦</em>为西帝，<em class="r">燕</em>为北帝，<em class="r">赵</em>为中帝，立三帝以令于天下。<em class="r">韩</em>、<em class="r">魏</em>不听则<em class="r">秦</em>伐之，<em class="r">齐</em>不听则<em class="r">燕</em>、<em class="r">赵</em>伐之，天下孰敢不听？天下服听，因驱<em class="r">韩</em>、<em class="r">魏</em>以伐<em class="r">齐</em>，曰‘必反<em class="r">宋</em>地，归<em class="r">楚淮</em>北’。反<em class="r">宋</em>地，归<em class="r">楚淮</em>北，<em class="r">燕</em>、<em class="r">赵</em>之所利也；并立三帝，<em class="r">燕</em>、<em class="r">赵</em>之所愿也。夫实得所利，尊得所愿，<em class="r">燕</em>、<em class="r">赵</em>弃<em class="r">齐</em>如脱&lt;imgalt=""class="kindle-cn-inline-character"src="Image00107.jpg"/&gt;矣。今不收<em class="r">燕</em>、<em class="r">赵</em>、<em class="r">齐</em>霸必成。诸侯赞<em class="r">齐</em>而王不从，是国伐也；诸侯赞<em class="r">齐</em>而王从之，是名卑也。今收<em class="r">燕</em>、<em class="r">赵</em>，国安而名尊；不收<em class="r">燕</em>、<em class="r">赵</em>，国危而名卑。夫去尊安而取危卑，智者不为也。”<em class="r">秦王</em>闻若说，必若刺心然，则王何不使辩士以此若言说<em class="r">秦</em>？<em class="r">秦</em>必取，<em class="r">齐</em>必伐矣。</p>
<p>夫取<em class="r">秦</em>，厚交也；伐<em class="r">齐</em>，正利也。尊厚交，务正利，圣王之事也。</p>
<p><em class="r">燕昭王</em>善其书，曰：“先人尝有德<em class="r">苏氏</em>，<em class="r">子之</em>之乱而<em class="r">苏氏</em>去<em class="r">燕</em>。<em class="r">燕</em>欲报仇于<em class="r">齐</em>，非<em class="r">苏氏</em>莫可。”乃召<em class="r">苏代</em>，复善待之，与谋伐<em class="r">齐</em>。竟破<em class="r">齐</em>，<em class="r">湣王</em>出走。</p>
<p>久之，<em class="r">秦</em>召<em class="r">燕王</em>，<em class="r">燕王</em>欲往，<em class="r">苏代</em>约<em class="r">燕王</em>曰：“<em class="r">楚</em>得<em class="r">枳</em>而国亡，<em class="r">齐</em>得<em class="r">宋</em>而国亡，<em class="r">齐</em>、<em class="r">楚</em>不得以有<em class="r">枳</em>、<em class="r">宋</em>而事<em class="r">秦</em>者，何也？则有功者，<em class="r">秦</em>之深讎也。<em class="r">秦</em>取天下，非行义也，暴也。<em class="r">秦</em>之行暴，正告天下。</p>
<p>“告<em class="r">楚</em>曰：‘<em class="r">蜀</em>地之甲，乘船浮于<em class="r">汶</em>，乘夏水而下<em class="r">江</em>，五日而至<em class="r">郢</em>。<em class="r">汉中</em>之甲，乘船出于<em class="r">巴</em>，乘夏水而下<em class="r">汉</em>，四日而至<em class="r">五渚</em>。寡人积甲<em class="r">宛</em>东下<em class="r">随</em>，智者不及谋，勇士不及怒，寡人如射隼矣。王乃欲待天下之攻<em class="r">函谷</em>，不亦远乎！’<em class="r">楚王</em>为是故，十七年事<em class="r">秦</em>。</p>
<p>“<em class="r">秦</em>正告<em class="r">韩</em>曰：‘我起乎<em class="r">少曲</em>，一日而断<em class="r">大行</em>。我起乎<em class="r">宜阳</em>而触<em class="r">平阳</em>，二日而莫不尽繇。我离<em class="r">两周</em>而触<em class="r">郑</em>，五日而国举。’<em class="r">韩氏</em>以为然，故事<em class="r">秦</em>。</p>
<p>“<em class="r">秦</em>正告<em class="r">魏</em>曰：‘我举<em class="r">安邑</em>，塞<em class="r">女戟</em>，<em class="r">韩氏太原</em>卷。我下<em class="r">轵</em>，道<em class="r">南阳</em>，封<em class="r">冀</em>，包<em class="r">两周</em>。乘夏水，浮轻舟，强弩在前，锬戈在后，决<em class="r">荥</em>口，<em class="r">魏</em>无<em class="r">大梁</em>；决<em class="r">白马</em>之口，<em class="r">魏</em>无<em class="r">外黄</em>、<em class="r">济阳</em>；决<em class="r">宿胥</em>之口，<em class="r">魏</em>无<em class="r">虚</em>、<em class="r">顿丘</em>。陆攻则击<em class="r">河内</em>，水攻则灭<em class="r">大梁</em>。’<em class="r">魏氏</em>以为然，故事<em class="r">秦</em>。</p>
<p>“<em class="r">秦</em>欲攻<em class="r">安邑</em>，恐<em class="r">齐</em>救之，则以<em class="r">宋</em>委于<em class="r">齐</em>。曰：‘<em class="r">宋王</em>无道，为木人以象寡人，射其面。寡人地绝兵远，不能攻也。王苟能破<em class="r">宋</em>有之，寡人如自得之。’”已得<em class="r">安邑</em>，塞<em class="r">女戟</em>，因以破<em class="r">宋</em>为<em class="r">齐</em>罪。</p>
<p>“<em class="r">秦</em>欲攻<em class="r">韩</em>，恐天下救之，则以<em class="r">齐</em>委于天下。曰：‘<em class="r">齐王</em>四与寡人约，四欺寡人，必率天下以攻寡人者三。有<em class="r">齐</em>无<em class="r">秦</em>，有<em class="r">秦</em>无<em class="r">齐</em>，必伐之，必亡之。’已得<em class="r">宜阳</em>、<em class="r">少曲</em>，致<em class="r">蔺</em>、<em class="r">离石</em>，因以破<em class="r">齐</em>为天下罪。</p>
<p>“<em class="r">秦</em>欲攻<em class="r">魏</em>重<em class="r">楚</em>，则以<em class="r">南阳</em>委于<em class="r">楚</em>。曰：‘寡人固与<em class="r">韩</em>且绝矣。残<em class="r">均陵</em>，塞&lt;imgalt=""class="kindle-cn-inline-character"src="Image00108.jpg"/&gt;，苟利于<em class="r">楚</em>，寡人如自有之。’<em class="r">魏</em>弃与国而合于<em class="r">秦</em>，因以塞&lt;imgalt=""class="kindle-cn-inline-character"src="Image00108.jpg"/&gt;为<em class="r">楚</em>罪。</p>
<p>“兵困于<em class="r">林中</em>，重<em class="r">燕</em>、<em class="r">赵</em>，以<em class="r">胶东</em>委于<em class="r">燕</em>，以<em class="r">济西</em>委于<em class="r">赵</em>。已得讲于<em class="r">魏</em>，至<em class="r">公子延</em>，因<em class="r">犀首</em>属行而攻<em class="r">赵</em>。</p>
<p>“兵伤于<em class="r">谯石</em>，而遇败于<em class="r">阳马</em>，而重<em class="r">魏</em>，则以<em class="r">叶</em>、<em class="r">蔡</em>委于<em class="r">魏</em>。已得讲于<em class="r">赵</em>，则劫<em class="r">魏</em>，<em class="r">魏</em>不为割。困则使太后弟<em class="r">穰侯</em>为和，嬴则兼欺舅与母。</p>
<p>“適<em class="r">燕</em>者曰‘以<em class="r">胶东</em>’，適<em class="r">赵</em>者曰‘以<em class="r">济西</em>’，適<em class="r">魏</em>者曰‘以<em class="r">叶</em>、<em class="r">蔡</em>’，適<em class="r">楚</em>者曰‘以塞&lt;imgalt=""class="kindle-cn-inline-character"src="Image00108.jpg"/&gt;’，適<em class="r">齐</em>者曰‘以<em class="r">宋</em>’。此必令言如循环，用兵如刺蜚，母不能制，舅不能约。</p>
<p>“<em class="r">龙贾</em>之战，<em class="r">岸门</em>之战，<em class="r">封陵</em>之战，<em class="r">高商</em>之战，<em class="r">赵庄</em>之战，<em class="r">秦</em>之所杀<em class="r">三晋</em>之民数百万，今其生者皆死<em class="r">秦</em>之孤也。<em class="r">西河</em>之外，<em class="r">上雒</em>之地，<em class="r">三川晋国</em>之祸，<em class="r">三晋</em>之半，<em class="r">秦</em>祸如此其大也。而<em class="r">燕</em>、<em class="r">赵</em>之<em class="r">秦</em>者，皆以争事<em class="r">秦</em>说其主，此臣之所大患也。”</p>
<p><em class="r">燕昭王</em>不行。<em class="r">苏代</em>复重于<em class="r">燕</em>。</p>
<p><em class="r">燕</em>使约诸侯从亲如<em class="r">苏秦</em>时，或从或不，而天下由此宗<em class="r">苏氏</em>之从约。<em class="r">代</em>、<em class="r">厉</em>皆以寿死，名显诸侯。</p>
<p><em class="r">太史公</em>曰：<em class="r">苏秦</em>兄弟三人，皆游说诸侯以显名，其术长于权变。而<em class="r">苏秦</em>被反间以死，天下共笑之，讳学其术。然世言<em class="r">苏秦</em>多异，异时事有类之者皆附之<em class="r">苏秦</em>。夫<em class="r">苏秦</em>起闾阎，连六国从亲，此其智有过人者。吾故列其行事，次其时序，毋令独蒙恶声焉。</p>
		</div>
	</div>
</main>

</body>
</html>
