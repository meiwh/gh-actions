<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史　记　卷　八高祖本纪第八</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史　记　卷　八高祖本纪第八</h1>
		<div class="content">
			<p><em class="r">高祖</em>，<em class="r">沛丰邑中阳里</em>人，姓<em class="r">刘氏</em>，字<em class="r">季</em>。父曰<em class="r">太公</em>，母曰<em class="r">刘媪</em>。其先<em class="r">刘媪</em>尝息大泽之陂，梦与神遇。是时雷电晦冥，<em class="r">太公</em>往视，则见蛟龙于其上。已而有身，遂产<em class="r">高祖</em>。</p>
<p><em class="r">高祖</em>为人，隆准而龙颜，美须髯，左股有七十二黑子。仁而爱人，喜施，意豁如也。常有大度，不事家人生产作业。及壮，试为吏，为<em class="r">泗水亭</em>长，廷中吏无所不狎侮。好酒及色。常从<em class="r">王媪</em>、<em class="r">武负</em>贳酒，醉卧，<em class="r">武负</em>、<em class="r">王媪</em>见其上常有龙，怪之。<em class="r">高祖</em>每酤留饮，酒雠数倍。及见怪，岁竟，此两家常折券弃责。</p>
<p><em class="r">高祖</em>常繇<em class="r">咸阳</em>，纵观，观<em class="r">秦皇帝</em>，喟然太息曰：“嗟乎，大丈夫当如此也！”</p>
<p><em class="r">单父</em>人<em class="r">吕公</em>善<em class="r">沛</em>令，避仇从之客，因家<em class="r">沛</em>焉。<em class="r">沛中</em>豪桀吏闻令有重客，皆往贺。<em class="r">萧何</em>为主吏，主进，令诸大夫曰：“进不满千钱，坐之堂下。”<em class="r">高祖</em>为亭长，素易诸吏，乃绐为谒曰“贺钱万”，实不持一钱。谒入，<em class="r">吕公</em>大惊，起，迎之门。<em class="r">吕公</em>者，好相人，见<em class="r">高祖</em>状貌，因重敬之，引入坐。<em class="r">萧何</em>曰：“<em class="r">刘季</em>固多大言，少成事。”<em class="r">高祖</em>因狎侮诸客，遂坐上坐，无所诎。酒阑，<em class="r">吕公</em>因目固留<em class="r">高祖</em>。<em class="r">高祖</em>竟酒，后。<em class="r">吕公</em>曰：“臣少好相人，相人多矣，无如<em class="r">季</em>相，愿<em class="r">季</em>自爱。臣有息女，愿为<em class="r">季</em>箕帚妾。”酒罢，<em class="r">吕媪</em>怒<em class="r">吕公</em>曰：“公始常欲奇此女，与贵人。<em class="r">沛</em>令善公，求之不与，何自妄许与<em class="r">刘季</em>？”<em class="r">吕公</em>曰：“此非儿女子所知也。”卒与<em class="r">刘季</em>。<em class="r">吕公</em>女乃<em class="r">吕后</em>也，生<em class="r">孝惠帝</em>、<em class="r">鲁元公主</em>。</p>
<p><em class="r">高祖</em>为亭长时，常告归之田。<em class="r">吕后</em>与两子居田中耨，有一老父过请饮，<em class="r">吕后</em>因&lt;imgalt="char"class="kindle-cn-inline-character"src="Image00029.jpg"/&gt;之。老父相<em class="r">吕后</em>曰：“夫人天下贵人。”令相两子，见<em class="r">孝惠</em>，曰：“夫人所以贵者，乃此男也。”相<em class="r">鲁元</em>，亦皆贵。老父已去，<em class="r">高祖</em>适从旁舍来，<em class="r">吕后</em>具言客有过，相我子母皆大贵。<em class="r">高祖</em>问，曰：“未远。”乃追及，问老父。老父曰：“乡者夫人婴儿皆似君，君相贵不可言。”<em class="r">高祖</em>乃谢曰：“诚如父言，不敢忘德。”及<em class="r">高祖</em>贵，遂不知老父处。</p>
<p><em class="r">高祖</em>为亭长，乃以竹皮为冠，令求盗之<em class="r">薛</em>治之，时时冠之，及贵常冠，所谓“<em class="r">刘氏</em>冠”乃是也。</p>
<p><em class="r">高祖</em>以亭长为县送徒<em class="r">郦山</em>，徒多道亡。自度比至皆亡之，到<em class="r">丰</em>西泽中，止饮，夜乃解纵所送徒。曰：“公等皆去，吾亦从此逝矣！”徒中壮士愿从者十馀人。<em class="r">高祖</em>被酒，夜径泽中，令一人行前。行前者还报曰：“前有大蛇当径，愿还。”<em class="r">高祖</em>醉，曰：“壮士行，何畏！”乃前，拔剑击斩蛇。蛇遂分为两，径开。行数里，醉，因卧。后人来至蛇所，有一老妪夜哭。人问何哭，妪曰：“人杀吾子，故哭之。”人曰：“妪子何为见杀？”妪曰：“吾子，<em class="r">白帝</em>子也，化为蛇，当道，今为<em class="r">赤帝</em>子斩之，故哭。”人乃以妪为不诚，欲苦之，妪因忽不见。后人至，<em class="r">高祖</em>觉。后人告<em class="r">高祖</em>，<em class="r">高祖</em>乃心独喜，自负。诸从者日益畏之。</p>
<p><em class="r">秦始皇帝</em>常曰“东南有天子气”，于是因东游以厌之。<em class="r">高祖</em>即自疑，亡匿，隐于<em class="r">芒</em>、<em class="r">砀</em>山泽岩石之间。<em class="r">吕后</em>与人俱求，常得之。<em class="r">高祖</em>怪问之。<em class="r">吕后</em>曰：“<em class="r">季</em>所居上常有云气，故从往常得<em class="r">季</em>。”<em class="r">高祖</em>心喜。<em class="r">沛</em>中子弟或闻之，多欲附者矣。</p>
<p><em class="r">秦二世</em>元年秋，<em class="r">陈胜</em>等起<em class="r">蕲</em>，至<em class="r">陈</em>而王，号为“张楚”。诸郡县皆多杀其长吏以应<em class="r">陈涉</em>。<em class="r">沛</em>令恐，欲以<em class="r">沛</em>应<em class="r">涉</em>。掾、主吏<em class="r">萧何</em>、<em class="r">曹参</em>乃曰：“君为<em class="r">秦</em>吏，今欲背之，率<em class="r">沛</em>子弟，恐不听。愿君召诸亡在外者，可得数百人，因劫众，众不敢不听。”乃令<em class="r">樊哙</em>召<em class="r">刘季</em>。<em class="r">刘季</em>之众已数十百人矣。</p>
<p>于是<em class="r">樊哙</em>从<em class="r">刘季</em>来。<em class="r">沛</em>令后悔，恐其有变，乃闭城城守，欲诛<em class="r">萧</em>、<em class="r">曹</em>。<em class="r">萧</em>、<em class="r">曹</em>恐，逾城保<em class="r">刘季</em>。<em class="r">刘季</em>乃书帛射城上，谓<em class="r">沛</em>父老曰：“天下苦<em class="r">秦</em>久矣。今父老虽为<em class="r">沛</em>令守，诸侯并起，今屠<em class="r">沛</em>。<em class="r">沛</em>今共诛令，择子弟可立者立之，以应诸侯，则家室完。不然，父子俱屠，无为也。”父老乃率子弟共杀<em class="r">沛</em>令，开城门迎<em class="r">刘季</em>，欲以为<em class="r">沛</em>令。<em class="r">刘季</em>曰：“天下方扰，诸侯并起，今置将不善，一败涂地。吾非敢自爱，恐能薄，不能完父兄子弟。此大事，愿更相推择可者。”<em class="r">萧</em>、<em class="r">曹</em>等皆文吏，自爱，恐事不就，后<em class="r">秦</em>种族其家，尽让<em class="r">刘季</em>。诸父老皆曰：“平生所闻<em class="r">刘季</em>诸珍怪，当贵，且卜筮之，莫如<em class="r">刘季</em>最吉。”于是<em class="r">刘季</em>数让。众莫敢为，乃立<em class="r">季</em>为<em class="r">沛公</em>。祠<em class="r">黄帝</em>，祭<em class="r">蚩尤</em>于<em class="r">沛</em>庭，而衅鼓旗，帜皆赤。由所杀蛇<em class="r">白帝</em>子，杀者<em class="r">赤帝</em>子，故上赤。于是少年豪吏如<em class="r">萧</em>、<em class="r">曹</em>、<em class="r">樊哙</em>等皆为收<em class="r">沛</em>子弟二三千人，攻<em class="r">胡陵</em>、<em class="r">方与</em>，还守<em class="r">丰</em>。</p>
<p><em class="r">秦二世</em>二年，<em class="r">陈涉</em>之将<em class="r">周章</em>军西至<em class="r">戏</em>而还。<em class="r">燕</em>、<em class="r">赵</em>、<em class="r">齐</em>、<em class="r">魏</em>皆自立为王。<em class="r">项氏</em>起<em class="r">吴</em>。<em class="r">秦泗川</em>监<em class="r">平</em>将兵围<em class="r">丰</em>，二日，出与战，破之。命<em class="r">雍齿</em>守<em class="r">丰</em>，引兵之<em class="r">薛</em>。<em class="r">泗川</em>守<em class="r">壮</em>败于薛，走至<em class="r">戚</em>，<em class="r">沛公</em>左司马得<em class="r">泗川</em>守<em class="r">壮</em>，杀之。<em class="r">沛公</em>还军<em class="r">亢父</em>，至<em class="r">方与</em>，未战。<em class="r">陈王</em>使<em class="r">魏</em>人<em class="r">周巿</em>略地。<em class="r">周巿</em>使人谓<em class="r">雍齿</em>曰：“<em class="r">丰</em>，故<em class="r">梁</em>徙也。今<em class="r">魏</em>地已定者数十城。<em class="r">齿</em>今下<em class="r">魏</em>，<em class="r">魏</em>以<em class="r">齿</em>为侯守<em class="r">丰</em>。不下，且屠<em class="r">丰</em>。”<em class="r">雍齿</em>雅不欲属<em class="r">沛公</em>，及<em class="r">魏</em>招之，即反为<em class="r">魏</em>守<em class="r">丰</em>。<em class="r">沛公</em>引兵攻<em class="r">丰</em>，不能取。<em class="r">沛公</em>病，还之<em class="r">沛</em>。<em class="r">沛公</em>怨<em class="r">雍齿</em>与<em class="r">丰</em>子弟叛之，闻<em class="r">东阳宁君</em>、<em class="r">秦嘉</em>立<em class="r">景驹</em>为假王，在<em class="r">留</em>，乃往从之，欲请兵以攻<em class="r">丰</em>。是时<em class="r">秦</em>将<em class="r">章邯</em>从<em class="r">陈</em>，别将司马&lt;imgalt="char"class="kindle-cn-inline-character"src="Image00030.jpg"/&gt;将兵北定<em class="r">楚</em>地，屠<em class="r">相</em>，至<em class="r">砀</em>。<em class="r">东阳宁君</em>、<em class="r">沛公</em>引兵西，与战<em class="r">萧</em>西，不利。还收兵聚<em class="r">留</em>，引兵攻<em class="r">砀</em>，三日乃取<em class="r">砀</em>。因收<em class="r">砀</em>兵，得五六千人。攻<em class="r">下邑</em>，拔之。还军<em class="r">丰</em>。闻<em class="r">项梁</em>在<em class="r">薛</em>，从骑百馀往见之。<em class="r">项梁</em>益<em class="r">沛公</em>卒五千人，五大夫将十人。<em class="r">沛公</em>还，引兵攻<em class="r">丰</em>。</p>
<p>从<em class="r">项梁</em>月馀，<em class="r">项羽</em>已拔<em class="r">襄城</em>还。<em class="r">项梁</em>尽召别将居<em class="r">薛</em>。闻<em class="r">陈王</em>定死，因立<em class="r">楚</em>后<em class="r">怀王</em>孙<em class="r">心</em>为<em class="r">楚王</em>，治<em class="r">盱台</em>。<em class="r">项梁</em>号<em class="r">武信君</em>。居数月，北攻<em class="r">亢父</em>，救<em class="r">东阿</em>，破<em class="r">秦</em>军。<em class="r">齐</em>军归，<em class="r">楚</em>独追北，使<em class="r">沛公</em>、<em class="r">项羽</em>别攻<em class="r">城阳</em>，屠之。军<em class="r">濮阳</em>之东，与<em class="r">秦</em>军战，破之。</p>
<p><em class="r">秦</em>军复振，，守<em class="r">濮阳</em>，环水。<em class="r">楚</em>军去而攻<em class="r">定陶</em>，<em class="r">定陶</em>未下。<em class="r">沛公</em>与<em class="r">项羽</em>西略地至<em class="r">雍丘</em>之下，与<em class="r">秦</em>军战，大破之，斩<em class="r">李由</em>。还攻<em class="r">外黄</em>，<em class="r">外黄</em>未下。</p>
<p><em class="r">项梁</em>再破<em class="r">秦</em>军，有骄色。<em class="r">宋义</em>谏，不听。<em class="r">秦</em>益<em class="r">章邯</em>兵，夜衔枚击<em class="r">项梁</em>，大破之<em class="r">定陶</em>，<em class="r">项梁</em>死。<em class="r">沛公</em>与<em class="r">项羽</em>方攻<em class="r">陈留</em>，闻<em class="r">项梁</em>死，引兵与<em class="r">吕将军</em>俱东。<em class="r">吕臣</em>军<em class="r">彭城</em>东，<em class="r">项羽</em>军<em class="r">彭城</em>西，<em class="r">沛公</em>军<em class="r">砀</em>。</p>
<p><em class="r">章邯</em>已破<em class="r">项梁</em>军，则以为<em class="r">楚</em>地兵不足忧，乃渡<em class="r">河</em>，北击<em class="r">赵</em>，大破之。当是之时，<em class="r">赵歇</em>为王，<em class="r">秦</em>将<em class="r">王离</em>围之<em class="r">钜鹿城</em>，此所谓<em class="r">河北</em>之军也。</p>
<p><em class="r">秦二世</em>三年，<em class="r">楚怀王</em>见<em class="r">项梁</em>军破，恐，徙<em class="r">盱台</em>都<em class="r">彭城</em>，并<em class="r">吕臣</em>、<em class="r">项羽</em>军自将之。以<em class="r">沛公</em>为<em class="r">砀郡</em>长，封为<em class="r">武安侯</em>，将<em class="r">砀郡</em>兵。封<em class="r">项羽</em>为<em class="r">长安侯</em>，号为<em class="r">鲁公</em>。<em class="r">吕臣</em>为司徒，其父<em class="r">吕青</em>为令尹。</p>
<p><em class="r">赵</em>数请救，<em class="r">怀王</em>乃以<em class="r">宋义</em>为上将军，<em class="r">项羽</em>为次将，<em class="r">范增</em>为末将，北救<em class="r">赵</em>。令<em class="r">沛公</em>西略地入关。与诸将约，先入定<em class="r">关中</em>者王之。</p>
<p>当是时，<em class="r">秦</em>兵强，常乘胜逐北，诸将莫利先入关。独<em class="r">项羽</em>怨<em class="r">秦</em>破<em class="r">项梁</em>军，奋，愿与<em class="r">沛公</em>西入关。<em class="r">怀王</em>诸老将皆曰：“<em class="r">项羽</em>为人僄悍猾贼。<em class="r">项羽</em>尝攻<em class="r">襄城</em>，<em class="r">襄城</em>无遗类，皆坑之，诸所过无不残灭。且<em class="r">楚</em>数进取，前<em class="r">陈王</em>、<em class="r">项梁</em>皆败。不如更遣长者扶义而西，告谕<em class="r">秦</em>父兄。<em class="r">秦</em>父兄苦其主久矣，今诚得长者往，毋侵暴，宜可下。今<em class="r">项羽</em>僄悍，今不可遣。独<em class="r">沛公</em>素宽大长者，可遣。”卒不许<em class="r">项羽</em>，而遣<em class="r">沛公</em>西略地，收<em class="r">陈王</em>、<em class="r">项梁</em>散卒。乃道<em class="r">砀</em>至<em class="r">成阳</em>，与<em class="r">杠里秦</em>军夹壁，破<em class="r">秦</em>二军。<em class="r">楚</em>军出兵击<em class="r">王离</em>，大破之。</p>
<p><em class="r">沛公</em>引兵西，遇<em class="r">彭越昌邑</em>，因与俱攻<em class="r">秦</em>军，战不利。还至<em class="r">栗</em>，遇<em class="r">刚武侯</em>，夺其军，可四千馀人，并之。与<em class="r">魏</em>将<em class="r">皇欣</em>、<em class="r">魏</em>申徒<em class="r">武蒲</em>之军并攻<em class="r">昌邑</em>，<em class="r">昌邑</em>未拔。西过<em class="r">高阳</em>。<em class="r">郦食其</em>为监门，曰：“诸将过此者多，吾视<em class="r">沛公</em>大人长者。”乃求见说<em class="r">沛公</em>。<em class="r">沛公</em>方踞床，使两女子洗足。<em class="r">郦生</em>不拜，长揖，曰：“足下必欲诛无道<em class="r">秦</em>，不宜踞见长者。”于是<em class="r">沛公</em>起，摄衣谢之，延上坐。<em class="r">食其</em>说<em class="r">沛公</em>袭<em class="r">陈留</em>，得<em class="r">秦</em>积粟。乃以<em class="r">郦食其</em>为<em class="r">广野君</em>，<em class="r">郦商</em>为将，将<em class="r">陈留</em>兵，与偕攻<em class="r">开封</em>，<em class="r">开封</em>未拔。西与<em class="r">秦</em>将<em class="r">杨熊</em>战<em class="r">白马</em>，又战<em class="r">曲遇</em>东，大破之。<em class="r">杨熊</em>走之<em class="r">荥阳</em>，<em class="r">二世</em>使使者斩以徇。南攻<em class="r">颍阳</em>，屠之。因<em class="r">张良</em>遂略<em class="r">韩</em>地&lt;imgalt="char"class="kindle-cn-inline-character"src="Image00031.jpg"/&gt;辕。</p>
<p>当是时，<em class="r">赵</em>别将<em class="r">司马卬</em>方欲渡<em class="r">河</em>入关，<em class="r">沛公</em>乃北攻<em class="r">平阴</em>，绝<em class="r">河</em>津。南，战<em class="r">雒阳</em>东，军不利，还至<em class="r">阳城</em>，收军中马骑，与<em class="r">南阳</em>守<em class="r">&lt;imgalt="char"class="kindle-cn-inline-character"src="Image00021.jpg"/&gt;</em>战<em class="r">犨</em>东，破之。略<em class="r">南阳郡</em>，<em class="r">南阳</em>守<em class="r">&lt;imgalt="char"class="kindle-cn-inline-character"src="Image00021.jpg"/&gt;</em>走，保城守<em class="r">宛</em>。<em class="r">沛公</em>引兵过而西。<em class="r">张良</em>谏曰：“<em class="r">沛公</em>虽欲急入关，<em class="r">秦</em>兵尚众，距险。今不下<em class="r">宛</em>，<em class="r">宛</em>从后击，强<em class="r">秦</em>在前，此危道也。”于是<em class="r">沛公</em>乃夜引兵从他道还，更旗帜，黎明，围<em class="r">宛城</em>三帀。<em class="r">南阳</em>守欲自刭。其舍人<em class="r">陈恢</em>曰：“死未晚也。”乃逾城见<em class="r">沛公</em>，曰：“臣闻足下约，先入<em class="r">咸阳</em>者王之。今足下留守<em class="r">宛</em>。<em class="r">宛</em>，大郡之都也，连城数十，人民众，积蓄多，吏人自以为降必死，故皆坚守乘城。今足下尽日止攻，士死伤者必多；引兵去<em class="r">宛</em>，<em class="r">宛</em>必随足下后：足下前则失<em class="r">咸阳</em>之约，后又有强<em class="r">宛</em>之患。为足下计，莫若约降，封其守，因使止守，引其甲卒与之西。诸城未下者，闻声争开门而待，足下通行无所累。”<em class="r">沛公</em>曰：“善。”乃以<em class="r">宛</em>守为<em class="r">殷侯</em>，封<em class="r">陈恢</em>千户。引兵西，无不下者。至<em class="r">丹水</em>，<em class="r">高武侯鳃</em>、<em class="r">襄侯王陵</em>降<em class="r">西陵</em>。还攻<em class="r">胡阳</em>，遇<em class="r">番君</em>别将<em class="r">梅</em>&lt;imgalt="char"class="kindle-cn-inline-character"src="Image00028.jpg"/&gt;，与皆，降<em class="r">析</em>、<em class="r">郦</em>。遣<em class="r">魏</em>人<em class="r">宁昌</em>使<em class="r">秦</em>，使者未来。是时<em class="r">章邯</em>已以军降<em class="r">项羽</em>于<em class="r">赵</em>矣。</p>
<p>初，<em class="r">项羽</em>与<em class="r">宋义</em>北救<em class="r">赵</em>，及<em class="r">项羽</em>杀<em class="r">宋义</em>，代为上将军，诸将<em class="r">黥布</em>皆属，破<em class="r">秦</em>将<em class="r">王离</em>军，降<em class="r">章邯</em>，诸侯皆附。及<em class="r">赵高</em>已杀<em class="r">二世</em>，使人来，欲约分王<em class="r">关中</em>。<em class="r">沛公</em>以为诈，乃用<em class="r">张良</em>计，使<em class="r">郦生</em>、<em class="r">陆贾</em>往说<em class="r">秦</em>将，啖以利，因袭攻<em class="r">武关</em>，破之。又与<em class="r">秦</em>军战于<em class="r">蓝田</em>南，益张疑兵旗帜，诸所过毋得掠卤，<em class="r">秦</em>人憙，<em class="r">秦</em>军解，因大破之。又战其北，大破之。乘胜，遂破之。</p>
<p><em class="r">汉</em>元年十月，<em class="r">沛公</em>兵遂先诸侯至<em class="r">霸上</em>。<em class="r">秦王子婴</em>素车白马，系颈以组，封皇帝玺符节，降<em class="r">轵道</em>旁。诸将或言诛<em class="r">秦王</em>。<em class="r">沛公</em>曰：“始<em class="r">怀王</em>遣我，固以能宽容；且人已服降，又杀之，不祥。”乃以<em class="r">秦王</em>属吏，遂西入<em class="r">咸阳</em>。欲止宫休舍，<em class="r">樊哙</em>、<em class="r">张良</em>谏，乃封<em class="r">秦</em>重宝财物府库，还军<em class="r">霸上</em>。召诸县父老豪桀曰：“父老苦<em class="r">秦</em>苛法久矣，诽谤者族，偶语者弃市。吾与诸侯约，先入关者王之，吾当王<em class="r">关中</em>。与父老约，法三章耳：杀人者死，伤人及盗抵罪。馀悉除去<em class="r">秦</em>法。诸吏人皆案堵如故。凡吾所以来，为父老除害，非有所侵暴，无恐！且吾所以还军<em class="r">霸上</em>，待诸侯至而定约束耳。”乃使人与<em class="r">秦</em>吏行县乡邑，告谕之。<em class="r">秦</em>人大喜，争持牛羊酒食献飨军士。<em class="r">沛公</em>又让不受，曰：“仓粟多，非乏，不欲费人。”人又益喜，唯恐<em class="r">沛公</em>不为<em class="r">秦王</em>。</p>
<p>或说<em class="r">沛公</em>曰：“<em class="r">秦</em>富十倍天下，地形强。今闻<em class="r">章邯</em>降<em class="r">项羽</em>，<em class="r">项羽</em>乃号为<em class="r">雍王</em>，王<em class="r">关中</em>。今则来，<em class="r">沛公</em>恐不得有此。可急使兵守<em class="r">函谷关</em>，无内诸侯军，稍征<em class="r">关中</em>兵以自益，距之。”<em class="r">沛公</em>然其计，从之。十一月中，<em class="r">项羽</em>果率诸侯兵西，欲入关，关门闭。闻<em class="r">沛公</em>已定<em class="r">关中</em>，大怒，使<em class="r">黥布</em>等攻破<em class="r">函谷关</em>。十二月中，遂至<em class="r">戏</em>。<em class="r">沛公</em>左司马<em class="r">曹无伤</em>闻<em class="r">项王</em>怒，欲攻<em class="r">沛公</em>，使人言<em class="r">项羽</em>曰：“<em class="r">沛公</em>欲王<em class="r">关中</em>，令<em class="r">子婴</em>为相，珍宝尽有之。”欲以求封。<em class="r">亚父</em>劝<em class="r">项羽</em>击<em class="r">沛公</em>。方飨士，旦日合战。是时<em class="r">项羽</em>兵四十万，号百万，<em class="r">沛公</em>兵十万，号二十万，力不敌。会<em class="r">项伯</em>欲活<em class="r">张良</em>，夜往见<em class="r">良</em>，因以文谕<em class="r">项羽</em>，<em class="r">项羽</em>乃止。<em class="r">沛公</em>从百馀骑，驱之<em class="r">鸿门</em>，见谢<em class="r">项羽</em>。<em class="r">项羽</em>曰：“此<em class="r">沛公</em>左司马<em class="r">曹无伤</em>言之。不然，<em class="r">籍</em>何以至此！”<em class="r">沛公</em>以<em class="r">樊哙</em>、<em class="r">张良</em>故，得解归。归，立诛<em class="r">曹无伤</em>。</p>
<p><em class="r">项羽</em>遂西，屠烧<em class="r">咸阳秦</em>宫室，所过无不残破。<em class="r">秦</em>人大失望，然恐，不敢不服耳。</p>
<p><em class="r">项羽</em>使人还报<em class="r">怀王</em>。<em class="r">怀王</em>曰：“如约。”<em class="r">项羽</em>怨<em class="r">怀王</em>不肯令与<em class="r">沛公</em>俱西入关，而北救<em class="r">赵</em>，后天下约。乃曰：“<em class="r">怀王</em>者，吾家<em class="r">项梁</em>所立耳，非有功伐，何以得主约！本定天下，诸将及<em class="r">籍</em>也。”乃详尊<em class="r">怀王</em>为<em class="r">义帝</em>，实不用其命。</p>
<p>正月，<em class="r">项羽</em>自立为<em class="r">西楚霸王</em>，王<em class="r">梁</em>、<em class="r">楚</em>地九郡，都<em class="r">彭城</em>。负约，更立<em class="r">沛公</em>为<em class="r">汉王</em>，王<em class="r">巴</em>、<em class="r">蜀</em>、<em class="r">汉中</em>，都<em class="r">南郑</em>。三分<em class="r">关中</em>，立<em class="r">秦</em>三将：<em class="r">章邯</em>为<em class="r">雍王</em>，都<em class="r">废丘</em>；<em class="r">司马欣</em>为<em class="r">塞王</em>，都<em class="r">栎阳</em>；<em class="r">董翳</em>为<em class="r">翟王</em>，都<em class="r">高奴</em>。<em class="r">楚</em>将<em class="r">瑕丘申阳</em>为<em class="r">河南王</em>，都<em class="r">洛阳</em>。<em class="r">赵</em>将<em class="r">司马卬</em>为<em class="r">殷王</em>，都<em class="r">朝歌</em>。<em class="r">赵王歇</em>徙王<em class="r">代</em>。<em class="r">赵</em>相<em class="r">张耳</em>为<em class="r">常山王</em>，都<em class="r">襄国</em>。<em class="r">当阳君黥布</em>为<em class="r">九江王</em>，都<em class="r">六</em>。<em class="r">怀王</em>柱国<em class="r">共敖</em>为<em class="r">临江王</em>，都<em class="r">江陵</em>。<em class="r">番君吴芮</em>为<em class="r">衡山王</em>，都<em class="r">邾</em>。<em class="r">燕</em>将<em class="r">臧荼</em>为<em class="r">燕王</em>，都<em class="r">蓟</em>。故<em class="r">燕王韩广</em>徙王<em class="r">辽东</em>。<em class="r">广</em>不听，<em class="r">臧荼</em>攻杀之<em class="r">无终</em>。封<em class="r">成安君陈馀河间</em>三县，居<em class="r">南皮</em>。封<em class="r">梅</em>&lt;imgalt="char"class="kindle-cn-inline-character"src="Image00028.jpg"/&gt;十万户。</p>
<p>四月，兵罢戏下，诸侯各就国。<em class="r">汉王</em>之国，<em class="r">项王</em>使卒三万人从，<em class="r">楚</em>与诸侯之慕从者数万人，从<em class="r">杜</em>南入<em class="r">蚀</em>中。去辄烧绝栈道，以备诸侯盗兵袭之，亦示<em class="r">项羽</em>无东意。至<em class="r">南郑</em>，诸将及士卒多道亡归，士卒皆歌思东归。<em class="r">韩信</em>说<em class="r">汉王</em>曰：“<em class="r">项羽</em>王诸将之有功者，而王独居<em class="r">南郑</em>，是迁也。军吏士卒皆<em class="r">山东</em>之人也，日夜跂而望归，及其锋而用之，可以有大功。天下已定，人皆自宁，不可复用。不如决策东乡，争权天下。”</p>
<p><em class="r">项羽</em>出关，使人徙<em class="r">义帝</em>。曰：“古之帝者地方千里，必居上游。”乃使使徙<em class="r">义帝长沙郴县</em>，趣<em class="r">义帝</em>行，群臣稍倍叛之，乃阴令<em class="r">衡山王</em>、<em class="r">临江王</em>击之，杀<em class="r">义帝江南</em>。<em class="r">项羽</em>怨<em class="r">田荣</em>，立<em class="r">齐</em>将<em class="r">田都</em>为<em class="r">齐王</em>。<em class="r">田荣</em>怒，因自立为<em class="r">齐王</em>，杀<em class="r">田都</em>而反<em class="r">楚</em>；予<em class="r">彭越</em>将军印，令反<em class="r">梁</em>地。<em class="r">楚</em>令<em class="r">萧公角</em>击<em class="r">彭越</em>，<em class="r">彭越</em>大破之。<em class="r">陈馀</em>怨<em class="r">项羽</em>之弗王己也，令<em class="r">夏说</em>说<em class="r">田荣</em>，请兵击<em class="r">张耳</em>。<em class="r">齐</em>予<em class="r">陈馀</em>兵，击破<em class="r">常山王张耳</em>，<em class="r">张耳</em>亡归<em class="r">汉</em>。迎<em class="r">赵王歇</em>于<em class="r">代</em>，复立为<em class="r">赵王</em>。<em class="r">赵王</em>因立<em class="r">陈馀</em>为<em class="r">代王</em>。<em class="r">项羽</em>大怒，北击<em class="r">齐</em>。</p>
<p>八月，<em class="r">汉王</em>用<em class="r">韩信</em>之计，从<em class="r">故道</em>还，袭<em class="r">雍王章邯</em>。<em class="r">邯</em>迎击<em class="r">汉陈仓</em>，<em class="r">雍</em>兵败，还走；止战<em class="r">好畤</em>，又复败，走<em class="r">废丘</em>。<em class="r">汉王</em>遂定<em class="r">雍</em>地。东至<em class="r">咸阳</em>，引兵围<em class="r">雍王废丘</em>，而遣诸将略定<em class="r">陇西</em>、<em class="r">北地</em>、<em class="r">上郡</em>。令将军<em class="r">薛欧</em>、<em class="r">王吸</em>出<em class="r">武关</em>，因<em class="r">王陵</em>兵<em class="r">南阳</em>，以迎<em class="r">太公</em>、<em class="r">吕后</em>于<em class="r">沛</em>。<em class="r">楚</em>闻之，发兵距之<em class="r">阳夏</em>，不得前。令故<em class="r">吴</em>令<em class="r">郑昌</em>为<em class="r">韩王</em>，距<em class="r">汉</em>兵。</p>
<p>二年，<em class="r">汉王</em>东略地，<em class="r">塞王欣</em>、<em class="r">翟王翳</em>、<em class="r">河南王申阳</em>皆降。<em class="r">韩王昌</em>不听，使<em class="r">韩信</em>击破之。于是置<em class="r">陇西</em>、<em class="r">北地</em>、<em class="r">上郡</em>、<em class="r">渭南</em>、<em class="r">河上</em>、<em class="r">中地郡</em>；关外置<em class="r">河南郡</em>。更立<em class="r">韩</em>太尉<em class="r">信</em>为<em class="r">韩王</em>。诸将以万人若以一郡降者，封万户。缮治<em class="r">河上</em>塞。诸故<em class="r">秦</em>苑囿园池，皆令人得田之。正月，虏<em class="r">雍王</em>弟<em class="r">章平</em>。大赦罪人。</p>
<p><em class="r">汉王</em>之出关至<em class="r">陕</em>，抚关外父老，还，<em class="r">张耳</em>来见，<em class="r">汉王</em>厚遇之。</p>
<p>二月，令除<em class="r">秦</em>社稷，更立<em class="r">汉</em>社稷。</p>
<p>三月，<em class="r">汉王</em>从临晋渡，<em class="r">魏王豹</em>将兵从。下<em class="r">河内</em>，虏<em class="r">殷王</em>，置<em class="r">河内郡</em>。南渡<em class="r">平阴津</em>，至<em class="r">雒阳</em>。<em class="r">新城</em>三老<em class="r">董公</em>遮说<em class="r">汉王</em>以<em class="r">义帝</em>死故。<em class="r">汉王</em>闻之，袒而大哭。遂为<em class="r">义帝</em>发丧，临三日。发使者告诸侯曰：“天下共立<em class="r">义帝</em>，北面事之。今<em class="r">项羽</em>放杀<em class="r">义帝</em>于<em class="r">江南</em>，大逆无道。寡人亲为发丧，诸侯皆缟素。悉发关内兵，收<em class="r">三河</em>士，南浮<em class="r">江汉</em>以下，愿从诸侯王击<em class="r">楚</em>之杀<em class="r">义帝</em>者。”</p>
<p>是时<em class="r">项王</em>北击<em class="r">齐</em>，<em class="r">田荣</em>与战<em class="r">城阳</em>。<em class="r">田荣</em>败，走<em class="r">平原</em>，<em class="r">平原</em>民杀之。<em class="r">齐</em>皆降<em class="r">楚</em>。<em class="r">楚</em>因焚烧其城郭，系虏其子女。<em class="r">齐</em>人叛之。<em class="r">田荣</em>弟<em class="r">横</em>立<em class="r">荣</em>子<em class="r">广</em>为<em class="r">齐王</em>，<em class="r">齐王</em>反<em class="r">楚城阳</em>。<em class="r">项羽</em>虽闻<em class="r">汉</em>东，既已连<em class="r">齐</em>兵，欲遂破之而击<em class="r">汉</em>。<em class="r">汉王</em>以故得劫五诸侯兵，遂入<em class="r">彭城</em>。<em class="r">项羽</em>闻之，乃引兵去<em class="r">齐</em>，从<em class="r">鲁</em>出<em class="r">胡陵</em>，至<em class="r">萧</em>，与<em class="r">汉</em>大战<em class="r">彭城灵壁</em>东<em class="r">睢水</em>上，大破<em class="r">汉</em>军，多杀士卒，<em class="r">睢水</em>为之不流。乃取<em class="r">汉王</em>父母妻子于<em class="r">沛</em>，置之军中以为质。当是时，诸侯见<em class="r">楚</em>强<em class="r">汉</em>败，还皆去<em class="r">汉</em>复为<em class="r">楚</em>。<em class="r">塞王欣</em>亡入<em class="r">楚</em>。</p>
<p><em class="r">吕后</em>兄<em class="r">周吕侯</em>为<em class="r">汉</em>将兵，居<em class="r">下邑</em>。<em class="r">汉王</em>从之，稍收士卒，军<em class="r">砀</em>。<em class="r">汉王</em>乃西过<em class="r">梁</em>地，至<em class="r">虞</em>。使谒者<em class="r">随何</em>之<em class="r">九江王布</em>所，曰：“公能令<em class="r">布</em>举兵叛<em class="r">楚</em>，<em class="r">项羽</em>必留击之。得留数月，吾取天下必矣。”<em class="r">随何</em>往说<em class="r">九江王布</em>，<em class="r">布</em>果背<em class="r">楚</em>。<em class="r">楚</em>使<em class="r">龙且</em>往击之。</p>
<p><em class="r">汉王</em>之败<em class="r">彭城</em>而西，行使人求家室，家室亦亡，不相得。败后乃独得<em class="r">孝惠</em>，六月，立为太子，大赦罪人。令太子守<em class="r">栎阳</em>，诸侯子在<em class="r">关中</em>者皆集<em class="r">栎阳</em>为卫。引水灌<em class="r">废丘</em>，<em class="r">废丘</em>降，<em class="r">章邯</em>自杀。更名<em class="r">废丘</em>为<em class="r">槐里</em>。于是令祠官祀天地四方上帝山川，以时祀之。兴关内卒乘塞。</p>
<p>是时<em class="r">九江王布</em>与<em class="r">龙且</em>战，不胜，与<em class="r">随何</em>间行归<em class="r">汉</em>。<em class="r">汉王</em>稍收士卒，与诸将及<em class="r">关中</em>卒益出，是以兵大振<em class="r">荥阳</em>，破<em class="r">楚京</em>、<em class="r">索</em>间。</p>
<p>三年，<em class="r">魏王豹</em>谒归视亲疾，至即绝<em class="r">河</em>津，反为<em class="r">楚</em>。<em class="r">汉王</em>使<em class="r">郦生</em>说<em class="r">豹</em>，<em class="r">豹</em>不听。<em class="r">汉王</em>遣将军<em class="r">韩信</em>击，大破之，虏<em class="r">豹</em>。遂定<em class="r">魏</em>地，置三郡，曰<em class="r">河东</em>、<em class="r">太原</em>、<em class="r">上党</em>。<em class="r">汉王</em>乃令<em class="r">张耳</em>与<em class="r">韩信</em>遂东下<em class="r">井陉</em>击<em class="r">赵</em>，斩<em class="r">陈馀</em>、<em class="r">赵王歇</em>。其明年，立<em class="r">张耳</em>为<em class="r">赵王</em>。</p>
<p><em class="r">汉王</em>军<em class="r">荥阳</em>南，筑甬道属之<em class="r">河</em>，以取<em class="r">敖仓</em>。与<em class="r">项羽</em>相距岁馀。<em class="r">项羽</em>数侵夺<em class="r">汉</em>甬道，<em class="r">汉</em>军乏食，遂围<em class="r">汉王</em>。<em class="r">汉王</em>请和，割<em class="r">荥阳</em>以西者为<em class="r">汉</em>。<em class="r">项王</em>不听。<em class="r">汉王</em>患之，乃用<em class="r">陈平</em>之计，予<em class="r">陈平</em>金四万斤，以间疏<em class="r">楚</em>君臣。于是<em class="r">项羽</em>乃疑<em class="r">亚父</em>。<em class="r">亚父</em>是时劝<em class="r">项羽</em>遂下<em class="r">荥阳</em>，及其见疑，乃怒，辞老，愿赐骸骨归卒伍，未至<em class="r">彭城</em>而死。</p>
<p><em class="r">汉</em>军绝食，乃夜出女子东门二千馀人，被甲，<em class="r">楚</em>因四面击之。将军<em class="r">纪信</em>乃乘王驾，诈为<em class="r">汉王</em>，诳<em class="r">楚</em>，<em class="r">楚</em>皆呼万岁，之城东观，以故<em class="r">汉王</em>得与数十骑出西门遁。令御史大夫<em class="r">周苛</em>、<em class="r">魏豹</em>、<em class="r">枞公</em>守<em class="r">荥阳</em>。诸将卒不能从者，尽在城中。<em class="r">周苛</em>、<em class="r">枞公</em>相谓曰：“反国之王，难与守城。”因杀<em class="r">魏豹</em>。</p>
<p><em class="r">汉王</em>之出<em class="r">荥阳</em>入关，收兵欲复东。<em class="r">袁生</em>说<em class="r">汉王</em>曰：“<em class="r">汉</em>与<em class="r">楚</em>相距<em class="r">荥阳</em>数岁，<em class="r">汉</em>常困。愿君王出<em class="r">武关</em>，<em class="r">项羽</em>必引兵南走，王深壁，令<em class="r">荥阳成皋</em>间且得休。使<em class="r">韩信</em>等辑<em class="r">河</em>北<em class="r">赵</em>地，连<em class="r">燕齐</em>，君王乃复走<em class="r">荥阳</em>，未晚也。如此，则<em class="r">楚</em>所备者多，力分，<em class="r">汉</em>得休，复与之战，破<em class="r">楚</em>必矣。”<em class="r">汉王</em>从其计，出军<em class="r">宛叶</em>间，与<em class="r">黥布</em>行收兵。</p>
<p><em class="r">项羽</em>闻<em class="r">汉王</em>在<em class="r">宛</em>，果引兵南。<em class="r">汉王</em>坚壁不与战。是时<em class="r">彭越</em>渡<em class="r">睢水</em>，与<em class="r">项声</em>、<em class="r">薛公</em>战<em class="r">下邳</em>，<em class="r">彭越</em>大破<em class="r">楚</em>军。<em class="r">项羽</em>乃引兵东击<em class="r">彭越</em>。<em class="r">汉王</em>亦引兵北军<em class="r">成皋</em>。<em class="r">项羽</em>已破走<em class="r">彭越</em>，闻<em class="r">汉王</em>复军<em class="r">成皋</em>，乃复引兵西，拔<em class="r">荥阳</em>，诛<em class="r">周苛</em>、<em class="r">枞公</em>，而虏<em class="r">韩王信</em>，遂围<em class="r">成皋</em>。</p>
<p><em class="r">汉王</em>跳，独与<em class="r">滕公</em>共车出<em class="r">成皋玉门</em>，北渡<em class="r">河</em>，驰宿<em class="r">脩武</em>。自称使者，晨驰入<em class="r">张耳</em>、<em class="r">韩信</em>壁，而夺之军。乃使<em class="r">张耳</em>北益收兵<em class="r">赵</em>地，使<em class="r">韩信</em>东击<em class="r">齐</em>。<em class="r">汉王</em>得<em class="r">韩信</em>军，则复振。引兵临<em class="r">河</em>，南飨军<em class="r">小脩武</em>南，欲复战。郎中<em class="r">郑忠</em>乃说止<em class="r">汉王</em>，使高垒深堑，勿与战。<em class="r">汉王</em>听其计，使<em class="r">卢绾</em>、<em class="r">刘贾</em>将卒二万人，骑数百，渡<em class="r">白马津</em>，入<em class="r">楚</em>地，与<em class="r">彭越</em>复击破<em class="r">楚</em>军<em class="r">燕</em>郭西，遂复下<em class="r">梁</em>地十馀城。</p>
<p><em class="r">淮阴</em>已受命东，未渡<em class="r">平原</em>。<em class="r">汉王</em>使<em class="r">郦生</em>往说<em class="r">齐王田广</em>，<em class="r">广</em>叛<em class="r">楚</em>，与<em class="r">汉</em>和，共击<em class="r">项羽</em>。<em class="r">韩信</em>用<em class="r">蒯通</em>计，遂袭破<em class="r">齐</em>。<em class="r">齐王</em>烹<em class="r">郦生</em>，东走<em class="r">高密</em>。<em class="r">项羽</em>闻<em class="r">韩信</em>已举<em class="r">河</em>北兵破<em class="r">齐</em>、<em class="r">赵</em>，且欲击<em class="r">楚</em>，则使<em class="r">龙且</em>、<em class="r">周兰</em>往击之。<em class="r">韩信</em>与战，骑将<em class="r">灌婴</em>击，大破<em class="r">楚</em>军，杀<em class="r">龙且</em>。<em class="r">齐王广</em>奔<em class="r">彭越</em>。当此时，<em class="r">彭越</em>将兵居<em class="r">梁</em>地，往来苦<em class="r">楚</em>兵，绝其粮食。</p>
<p>四年，<em class="r">项羽</em>乃谓<em class="r">海春侯</em>大司马<em class="r">曹咎</em>曰：“谨守<em class="r">成皋</em>。若<em class="r">汉</em>挑战，慎勿与战，无令得东而已。我十五日必定<em class="r">梁</em>地，复从将军。”乃行击<em class="r">陈留</em>、<em class="r">外黄</em>、<em class="r">睢阳</em>，下之。<em class="r">汉</em>果数挑<em class="r">楚</em>军，<em class="r">楚</em>军不出，使人辱之五六日，大司马怒，度兵<em class="r">汜水</em>。士卒半渡，<em class="r">汉</em>击之，大破<em class="r">楚</em>军，尽得<em class="r">楚国</em>金玉货赂。大司马<em class="r">咎</em>、长史<em class="r">欣</em>皆自刭<em class="r">汜水</em>上。<em class="r">项羽</em>至<em class="r">睢阳</em>，闻<em class="r">海春侯</em>破，乃引兵还。<em class="r">汉</em>军方围<em class="r">钟离昧</em>于<em class="r">荥阳</em>东，<em class="r">项羽</em>至，尽走险阻。</p>
<p><em class="r">韩信</em>已破<em class="r">齐</em>，使人言曰：“<em class="r">齐</em>边<em class="r">楚</em>，权轻，不为假王，恐不能安<em class="r">齐</em>。”<em class="r">汉王</em>欲攻之。<em class="r">留侯</em>曰：“不如因而立之，使自为守。”乃遣<em class="r">张良</em>操印绶立<em class="r">韩信</em>为<em class="r">齐王</em>。</p>
<p><em class="r">项羽</em>闻<em class="r">龙且</em>军破，则恐，使<em class="r">盱台</em>人<em class="r">武涉</em>往说<em class="r">韩信</em>。<em class="r">韩信</em>不听。</p>
<p><em class="r">楚汉</em>久相持未决，丁壮苦军旅，老弱罢转馕。<em class="r">汉王项羽</em>相与临<em class="r">广武</em>之间而语。<em class="r">项羽</em>欲与<em class="r">汉王</em>独身挑战。<em class="r">汉王</em>数<em class="r">项羽</em>曰：“始与<em class="r">项羽</em>俱受命<em class="r">怀王</em>，曰先入定<em class="r">关中</em>者王之，<em class="r">项羽</em>负约，王我于<em class="r">蜀汉</em>，罪一。<em class="r">项羽</em>矫杀<em class="r">卿子冠军</em>而自尊，罪二。<em class="r">项羽</em>已救<em class="r">赵</em>，当还报，而擅劫诸侯兵入关，罪三。<em class="r">怀王</em>约入<em class="r">秦</em>无暴掠，<em class="r">项羽</em>烧<em class="r">秦</em>宫室，掘<em class="r">始皇帝</em>冢，私收其财物，罪四。又强杀<em class="r">秦</em>降王<em class="r">子婴</em>，罪五。诈坑<em class="r">秦</em>子弟<em class="r">新安</em>二十万，王其将，罪六。<em class="r">项羽</em>皆王诸将善地，而徙逐故主，令臣下争叛逆，罪七。<em class="r">项羽</em>出逐<em class="r">义帝彭城</em>，自都之，夺<em class="r">韩王</em>地，并王<em class="r">梁楚</em>，多自予，罪八。<em class="r">项羽</em>使人阴弑<em class="r">义帝江南</em>，罪九。夫为人臣而弑其主，杀已降，为政不平，主约不信，天下所不容，大逆无道，罪十也。吾以义兵从诸侯诛残贼，使刑馀罪人击杀<em class="r">项羽</em>，何苦乃与公挑战！”<em class="r">项羽</em>大怒，伏弩射中<em class="r">汉王</em>。<em class="r">汉王</em>伤匈，乃扪足曰：“虏中吾指！”<em class="r">汉王</em>病创卧，<em class="r">张良</em>强请<em class="r">汉王</em>起行劳军，以安士卒，毋令<em class="r">楚</em>乘胜于<em class="r">汉</em>。<em class="r">汉王</em>出行军，病甚，因驰入<em class="r">成皋</em>。</p>
<p>病愈，西入关，至<em class="r">栎阳</em>，存问父老，置酒，枭故<em class="r">塞王欣</em>头<em class="r">栎阳</em>市。留四日，复如军，军<em class="r">广武</em>。<em class="r">关中</em>兵益出。</p>
<p>当此时，<em class="r">彭越</em>将兵居<em class="r">梁</em>地，往来苦<em class="r">楚</em>兵，绝其粮食。<em class="r">田横</em>往从之。<em class="r">项羽</em>数击<em class="r">彭越</em>等，<em class="r">齐王信</em>又进击<em class="r">楚</em>。<em class="r">项羽</em>恐，乃与<em class="r">汉王</em>约，中分天下，割<em class="r">鸿沟</em>而西者为<em class="r">汉</em>，<em class="r">鸿沟</em>而东者为<em class="r">楚</em>。<em class="r">项王</em>归<em class="r">汉王</em>父母妻子，军中皆呼万岁，乃归而别去。</p>
<p><em class="r">项羽</em>解而东归。<em class="r">汉王</em>欲引而西归，用<em class="r">留侯</em>、<em class="r">陈平</em>计，乃进兵追<em class="r">项羽</em>，至<em class="r">阳夏</em>南止军，与<em class="r">齐王信</em>、<em class="r">建成侯彭越</em>期会而击<em class="r">楚</em>军。至<em class="r">固陵</em>，不会。<em class="r">楚</em>击<em class="r">汉</em>军，大破之。<em class="r">汉王</em>复入壁，深堑而守之。用<em class="r">张良</em>计，于是<em class="r">韩信</em>、<em class="r">彭越</em>皆往。及<em class="r">刘贾</em>入<em class="r">楚</em>地，围<em class="r">寿春</em>，<em class="r">汉王</em>败<em class="r">固陵</em>，乃使使者召大司马<em class="r">周殷</em>举<em class="r">九江</em>兵而迎<em class="r">武王</em>，行屠<em class="r">城父</em>，随<em class="r">刘贾</em>、<em class="r">齐梁</em>诸侯皆大会<em class="r">垓下</em>，立<em class="r">武王布</em>为<em class="r">淮南王</em>。</p>
<p>五年，<em class="r">高祖</em>与诸侯兵共击<em class="r">楚</em>军，与<em class="r">项羽</em>决胜<em class="r">垓下</em>。<em class="r">淮阴侯</em>将三十万自当之，<em class="r">孔将军</em>居左，<em class="r">费将军</em>居右，皇帝在后，<em class="r">绛侯</em>、<em class="r">柴将军</em>在皇帝后。<em class="r">项羽</em>之卒可十万。<em class="r">淮阴</em>先合，不利，却。<em class="r">孔将军</em>、<em class="r">费将军</em>纵，<em class="r">楚</em>兵不利，<em class="r">淮阴侯</em>复乘之，大败<em class="r">垓下</em>。<em class="r">项羽</em>卒闻<em class="r">汉</em>军之<em class="r">楚</em>歌，以为<em class="r">汉</em>尽得<em class="r">楚</em>地，<em class="r">项羽</em>乃败而走，是以兵大败。使骑将<em class="r">灌婴</em>追杀<em class="r">项羽东城</em>，斩首八万，遂略定<em class="r">楚</em>地。鲁为<em class="r">楚</em>坚守不下。<em class="r">汉王</em>引诸侯兵北，示<em class="r">鲁</em>父老<em class="r">项羽</em>头，<em class="r">鲁</em>乃降。遂以<em class="r">鲁公</em>号葬<em class="r">项羽穀城</em>。还至<em class="r">定陶</em>，驰入<em class="r">齐王</em>壁，夺其军。</p>
<p>正月，诸侯及将相相与共请尊<em class="r">汉王</em>为皇帝。<em class="r">汉王</em>曰：“吾闻帝贤者有也，空言虚语，非所守也，吾不敢当帝位。”群臣皆曰：“大王起微细，诛暴逆，平定四海，有功者辄裂地而封为王侯。大王不尊号，皆疑不信。臣等以死守之。”<em class="r">汉王</em>三让，不得已，曰：“诸君必以为便，便国家。”甲午，乃即皇帝位<em class="r">氾水</em>之阳。</p>
<p>皇帝曰<em class="r">义帝</em>无后。<em class="r">齐王韩信</em>习<em class="r">楚</em>风俗，徙为<em class="r">楚王</em>，都<em class="r">下邳</em>。立<em class="r">建成侯彭越</em>为<em class="r">梁王</em>，都<em class="r">定陶</em>。故<em class="r">韩王信</em>为<em class="r">韩王</em>，都<em class="r">阳翟</em>。徙<em class="r">衡山王吴芮</em>为<em class="r">长沙王</em>，都<em class="r">临湘</em>。<em class="r">番君</em>之将<em class="r">梅</em>&lt;imgalt="char"class="kindle-cn-inline-character"src="Image00028.jpg"/&gt;有功，从入<em class="r">武关</em>，故德<em class="r">番君</em>。<em class="r">淮南王布</em>、<em class="r">燕王臧荼</em>、<em class="r">赵王敖</em>皆如故。</p>
<p>天下大定。<em class="r">高祖</em>都<em class="r">雒阳</em>，诸侯皆臣属。故<em class="r">临江王&lt;imgalt="char"class="kindle-cn-inline-character"src="Image00005.jpg"/&gt;</em>为<em class="r">项羽</em>叛<em class="r">汉</em>，令<em class="r">卢绾</em>、<em class="r">刘贾</em>围之，不下。数月而降，杀之<em class="r">雒阳</em>。</p>
<p>五月，兵皆罢归家。诸侯子在<em class="r">关中</em>者复之十二岁，其归者复之六岁，食之一岁。</p>
<p><em class="r">高祖</em>置酒<em class="r">雒阳南宫</em>。<em class="r">高祖</em>曰：“列侯诸将无敢隐朕，皆言其情。吾所以有天下者何？<em class="r">项氏</em>之所以失天下者何？”<em class="r">高起</em>、<em class="r">王陵</em>对曰：“陛下慢而侮人，<em class="r">项羽</em>仁而爱人。然陛下使人攻城略地，所降下者因以予之，与天下同利也。<em class="r">项羽</em>妒贤嫉能，有功者害之，贤者疑之，战胜而不予人功，得地而不予人利，此所以失天下也。”<em class="r">高祖</em>曰：“公知其一，未知其二。夫运筹策帷帐之中，决胜于千里之外，吾不如<em class="r">子房</em>。镇国家，抚百姓，给馈馕，不绝粮道，吾不如<em class="r">萧何</em>。连百万之军，战必胜，攻必取，吾不如<em class="r">韩信</em>。此三者，皆人杰也，吾能用之，此吾所以取天下也。<em class="r">项羽</em>有一<em class="r">范增</em>而不能用，此其所以为我擒也。”</p>
<p><em class="r">高祖</em>欲长都<em class="r">雒阳</em>，<em class="r">齐</em>人<em class="r">刘敬</em>说，及<em class="r">留侯</em>劝上入都<em class="r">关中</em>，<em class="r">高祖</em>是日驾，入都<em class="r">关中</em>。六月，大赦天下。</p>
<p>十月，<em class="r">燕王臧荼</em>反，攻下<em class="r">代</em>地。<em class="r">高祖</em>自将击之，得<em class="r">燕王臧荼</em>。即立太尉<em class="r">卢绾</em>为<em class="r">燕王</em>。使丞相<em class="r">哙</em>将兵攻<em class="r">代</em>。</p>
<p>其秋，<em class="r">利幾</em>反，<em class="r">高祖</em>自将兵击之，<em class="r">利幾</em>走。<em class="r">利幾</em>者，<em class="r">项氏</em>之将。<em class="r">项氏</em>败，<em class="r">利幾</em>为<em class="r">陈公</em>，不随<em class="r">项羽</em>，亡降<em class="r">高祖</em>，<em class="r">高祖</em>侯之<em class="r">颍川</em>。<em class="r">高祖</em>至<em class="r">雒阳</em>，举通侯籍召之，而<em class="r">利幾</em>恐，故反。</p>
<p>六年，<em class="r">高祖</em>五日一朝<em class="r">太公</em>，如家人父子礼。<em class="r">太公</em>家令说<em class="r">太公</em>曰：“天无二日，土无二王。今<em class="r">高祖</em>虽子，人主也；<em class="r">太公</em>虽父，人臣也。奈何令人主拜人臣！如此，则威重不行。”后<em class="r">高祖</em>朝，<em class="r">太公</em>拥彗，迎门却行。<em class="r">高祖</em>大惊，下扶<em class="r">太公</em>。<em class="r">太公</em>曰：“帝，人主也，奈何以我乱天下法！”于是<em class="r">高祖</em>乃尊<em class="r">太公</em>为太上皇。心善家令言，赐金五百斤。</p>
<p>十二月，人有上变事告<em class="r">楚王信</em>谋反，上问左右，左右争欲击之。用<em class="r">陈平</em>计，乃伪游<em class="r">云梦</em>，会诸侯于<em class="r">陈</em>，<em class="r">楚王信</em>迎，即因执之。是日，大赦天下。<em class="r">田肯</em>贺，因说<em class="r">高祖</em>曰：“陛下得<em class="r">韩信</em>，又治<em class="r">秦中</em>。<em class="r">秦</em>，形胜之国，带<em class="r">河</em>山之险，县隔千里，持戟百万，<em class="r">秦</em>得百二焉。地势便利，其以下兵于诸侯，譬犹居高屋之上建瓴水也。夫<em class="r">齐</em>，东有<em class="r">琅邪</em>、<em class="r">即墨</em>之饶，南有<em class="r">泰山</em>之固，西有<em class="r">浊河</em>之限，北有<em class="r">勃海</em>之利。地方二千里，持戟百万，县隔千里之外，<em class="r">齐</em>得十二焉。故此东西<em class="r">秦</em>也。非亲子弟，莫可使王<em class="r">齐</em>矣。”<em class="r">高祖</em>曰：“善。”赐黄金五百斤。</p>
<p>后十馀日，封<em class="r">韩信</em>为<em class="r">淮阴侯</em>，分其地为二国。<em class="r">高祖</em>曰将军<em class="r">刘贾</em>数有功，以为<em class="r">荆王</em>，王<em class="r">淮</em>东。弟<em class="r">交</em>为<em class="r">楚王</em>，王<em class="r">淮</em>西。子<em class="r">肥</em>为<em class="r">齐王</em>，王七十馀城，民能<em class="r">齐</em>言者皆属<em class="r">齐</em>。乃论功，与诸列侯剖符行封。徙<em class="r">韩王信太原</em>。</p>
<p>七年，<em class="r">匈奴</em>攻<em class="r">韩王信马邑</em>，<em class="r">信</em>因与谋反<em class="r">太原</em>。<em class="r">白土曼丘臣</em>、<em class="r">王黄</em>立故<em class="r">赵</em>将<em class="r">赵利</em>为王以反，<em class="r">高祖</em>自往击之。会天寒，士卒堕指者什二三，遂至<em class="r">平城</em>。<em class="r">匈奴</em>围我<em class="r">平城</em>，七日而后罢去。令<em class="r">樊哙</em>止定<em class="r">代</em>地。立兄<em class="r">刘仲</em>为<em class="r">代王</em>。</p>
<p>二月，<em class="r">高祖</em>自<em class="r">平城</em>过<em class="r">赵</em>、<em class="r">雒阳</em>，至<em class="r">长安</em>。<em class="r">长乐宫</em>成，丞相已下徙治<em class="r">长安</em>。</p>
<p>八年，<em class="r">高祖</em>东击<em class="r">韩王信</em>馀反寇于<em class="r">东垣</em>。</p>
<p><em class="r">萧丞相</em>营作<em class="r">未央宫</em>，立东阙、北阙、前殿、武库、太仓。<em class="r">高祖</em>还，见宫阙壮甚，怒，谓<em class="r">萧何</em>曰：“天下匈匈苦战数岁，成败未可知，是何治宫室过度也？”<em class="r">萧何</em>曰：“天下方未定，故可因遂就宫室。且夫天子以四海为家，非壮丽无以重威，且无令后世有以加也。”<em class="r">高祖</em>乃说。</p>
<p><em class="r">高祖</em>之<em class="r">东垣</em>，过<em class="r">柏人</em>，<em class="r">赵</em>相<em class="r">贯高</em>等谋弑<em class="r">高祖</em>，<em class="r">高祖</em>心动，因不留。<em class="r">代王刘仲</em>弃国亡，自归<em class="r">雒阳</em>，废以为<em class="r">合阳侯</em>。</p>
<p>九年，<em class="r">赵</em>相<em class="r">贯高</em>等事发觉，夷三族。废<em class="r">赵王敖</em>为<em class="r">宣平侯</em>。是岁，徙贵族<em class="r">楚昭</em>、<em class="r">屈</em>、<em class="r">景</em>、<em class="r">怀</em>、<em class="r">齐田氏关中</em>。</p>
<p><em class="r">未央宫</em>成。<em class="r">高祖</em>大朝诸侯群臣，置酒<em class="r">未央</em>前殿。<em class="r">高祖</em>奉玉卮，起为太上皇寿，曰：“始大人常以臣无赖，不能治产业，不如<em class="r">仲</em>力。今某之业所就孰与<em class="r">仲</em>多？”殿上群臣皆呼万岁，大笑为乐。</p>
<p>十年十月，<em class="r">淮南王黥布</em>、<em class="r">梁王彭越</em>、<em class="r">燕王卢绾</em>、<em class="r">荆王刘贾</em>、<em class="r">楚王刘交</em>、<em class="r">齐王刘肥</em>、<em class="r">长沙王吴芮</em>皆来朝<em class="r">长乐宫</em>。春夏无事。</p>
<p>七月，太上皇崩<em class="r">栎阳宫</em>。<em class="r">楚王</em>、<em class="r">梁王</em>皆来送葬。赦<em class="r">栎阳</em>囚。更命<em class="r">郦邑</em>曰<em class="r">新丰</em>。</p>
<p>八月，<em class="r">赵</em>相国<em class="r">陈豨</em>反<em class="r">代</em>地。上曰：“<em class="r">豨</em>尝为吾使，甚有信。<em class="r">代</em>地吾所急也，故封<em class="r">豨</em>为列侯，以相国守<em class="r">代</em>，今乃与<em class="r">王黄</em>等劫掠<em class="r">代</em>地！<em class="r">代</em>地吏民非有罪也，其赦<em class="r">代</em>吏民。”九月，上自东往击之。至<em class="r">邯郸</em>，上喜曰：“<em class="r">豨</em>不南据<em class="r">邯郸</em>而阻<em class="r">漳水</em>，吾知其无能为也。”闻<em class="r">豨</em>将皆故贾人也，上曰：“吾知所以与之。”乃多以金啖<em class="r">豨</em>将，<em class="r">豨</em>将多降者。</p>
<p>十一年，<em class="r">高祖</em>在<em class="r">邯郸</em>诛<em class="r">豨</em>等未毕，<em class="r">豨</em>将<em class="r">侯敞</em>将万馀人游行，<em class="r">王黄</em>军<em class="r">曲逆</em>，<em class="r">张春</em>渡<em class="r">河</em>击<em class="r">聊城</em>。<em class="r">汉</em>使将军<em class="r">郭蒙</em>与<em class="r">齐</em>将击，大破之。太尉<em class="r">周勃</em>道<em class="r">太原</em>入，定<em class="r">代</em>地。至<em class="r">马邑</em>，<em class="r">马邑</em>不下，即攻残之。</p>
<p><em class="r">豨</em>将<em class="r">赵利</em>守<em class="r">东垣</em>，<em class="r">高祖</em>攻之，不下。月馀，卒骂<em class="r">高祖</em>，<em class="r">高祖</em>怒。城降，令出骂者斩之，不骂者原之。于是乃分<em class="r">赵</em>山北，立子<em class="r">恒</em>以为<em class="r">代王</em>，都<em class="r">晋阳</em>。</p>
<p>春，<em class="r">淮阴侯韩信</em>谋反<em class="r">关中</em>，夷三族。</p>
<p>夏，<em class="r">梁王彭越</em>谋反，废迁<em class="r">蜀</em>；复欲反，遂夷三族。立子<em class="r">恢</em>为<em class="r">梁王</em>，子<em class="r">友</em>为<em class="r">淮阳王</em>。</p>
<p>秋七月，<em class="r">淮南王黥布</em>反，东并<em class="r">荆王刘贾</em>地，北渡<em class="r">淮</em>，<em class="r">楚王交</em>走入<em class="r">薛</em>。<em class="r">高祖</em>自往击之。立子<em class="r">长</em>为<em class="r">淮南王</em>。</p>
<p>十二年，十月，<em class="r">高祖</em>已击<em class="r">布</em>军<em class="r">会甀</em>，<em class="r">布</em>走，令别将追之。</p>
<p><em class="r">高祖</em>还归，过<em class="r">沛</em>，留。置酒<em class="r">沛宫</em>，悉召故人父老子弟纵酒，发<em class="r">沛中</em>儿得百二十人，教之歌。酒酣，<em class="r">高祖</em>击筑，自为歌诗曰：“大风起兮云飞扬，威加海内兮归故乡，安得猛士兮守四方！”令儿皆和习之。<em class="r">高祖</em>乃起舞，慷慨伤怀，泣数行下。谓<em class="r">沛</em>父兄曰：“游子悲故乡。吾虽都<em class="r">关中</em>，万岁后吾魂魄犹乐思<em class="r">沛</em>。且朕自<em class="r">沛公</em>以诛暴逆，遂有天下，其以<em class="r">沛</em>为朕汤沐邑，复其民，世世无有所与。”<em class="r">沛</em>父兄诸母故人日乐饮极欢，道旧故为笑乐。十馀日，<em class="r">高祖</em>欲去，<em class="r">沛</em>父兄固请留<em class="r">高祖</em>。<em class="r">高祖</em>曰：“吾人众多，父兄不能给。”乃去。<em class="r">沛</em>中空县皆之邑西献。<em class="r">高祖</em>复留止，张饮三日。<em class="r">沛</em>父兄皆顿首曰：“<em class="r">沛</em>幸得复，<em class="r">丰</em>未复，唯陛下哀怜之。”<em class="r">高祖</em>曰：“<em class="r">丰</em>吾所生长，极不忘耳，吾特为其以<em class="r">雍齿</em>故反我为<em class="r">魏</em>。”<em class="r">沛</em>父兄固请，乃并复<em class="r">丰</em>，比<em class="r">沛</em>。于是拜<em class="r">沛侯刘濞</em>为<em class="r">吴王</em>。</p>
<p><em class="r">汉</em>将别击<em class="r">布</em>军<em class="r">洮水</em>南北，皆大破之，追得斩<em class="r">布鄱阳</em>。</p>
<p><em class="r">樊哙</em>别将兵定<em class="r">代</em>，斩<em class="r">陈豨当城</em>。</p>
<p>十一月，<em class="r">高祖</em>自<em class="r">布</em>军至<em class="r">长安</em>。十二月，<em class="r">高祖</em>曰：“<em class="r">秦始皇帝</em>、<em class="r">楚隐王陈涉</em>、<em class="r">魏安釐王</em>、<em class="r">齐缗王</em>、<em class="r">赵悼襄王</em>皆绝无后，予守冢各十家，<em class="r">秦皇帝</em>二十家，<em class="r">魏公子无忌</em>五家。”赦<em class="r">代</em>地吏民为<em class="r">陈豨</em>、<em class="r">赵利</em>所劫掠者，皆赦之。<em class="r">陈豨</em>降将言<em class="r">豨</em>反时，<em class="r">燕王卢绾</em>使人之<em class="r">豨</em>所，与阴谋。上使<em class="r">辟阳侯</em>迎<em class="r">绾</em>，<em class="r">绾</em>称病。<em class="r">辟阳侯</em>归，具言<em class="r">绾</em>反有端矣。二月，使<em class="r">樊哙</em>、<em class="r">周勃</em>将兵击<em class="r">燕王绾</em>。赦<em class="r">燕</em>吏民与反者。立皇子<em class="r">建</em>为<em class="r">燕王</em>。</p>
<p><em class="r">高祖</em>击<em class="r">布</em>时，为流矢所中，行道病。病甚，<em class="r">吕后</em>迎良医。医入见，<em class="r">高祖</em>问医。医曰：“病可治。”于是<em class="r">高祖</em>嫚骂之曰：“吾以布衣提三尺剑取天下，此非天命乎？命乃在天，虽<em class="r">扁鹊</em>何益！”遂不使治病，赐金五十斤罢之。已而<em class="r">吕后</em>问：“陛下百岁后，<em class="r">萧相国</em>即死，令谁代之？”上曰：“<em class="r">曹参</em>可。”问其次，上曰：“<em class="r">王陵</em>可。然<em class="r">陵</em>少戆，<em class="r">陈平</em>可以助之。<em class="r">陈平</em>智有馀，然难以独任。<em class="r">周勃</em>重厚少文，然安<em class="r">刘氏</em>者必<em class="r">勃</em>也，可令为太尉。”<em class="r">吕后</em>复问其次，上曰：“此后亦非而所知也。”</p>
<p><em class="r">卢绾</em>与数千骑居塞下候伺，幸上病愈自入谢。</p>
<p>四月甲辰，<em class="r">高祖</em>崩<em class="r">长乐宫</em>。四日不发丧。<em class="r">吕后</em>与<em class="r">审食其</em>谋曰：“诸将与帝为编户民，今北面为臣，此常怏怏，今乃事少主，非尽族是，天下不安。”人或闻之，语<em class="r">郦将军</em>。<em class="r">郦将军</em>往见<em class="r">审食其</em>，曰：“吾闻帝已崩，四日不发丧，欲诛诸将。诚如此，天下危矣。<em class="r">陈平</em>、<em class="r">灌婴</em>将十万守<em class="r">荥阳</em>，<em class="r">樊哙</em>、<em class="r">周勃</em>将二十万定<em class="r">燕</em>、<em class="r">代</em>，此闻帝崩，诸将皆诛，必连兵还乡以攻<em class="r">关中</em>。大臣内叛，诸侯外反，亡可翘足而待也。”<em class="r">审食其</em>入言之，乃以丁未发丧，大赦天下。</p>
<p><em class="r">卢绾</em>闻<em class="r">高祖</em>崩，遂亡入<em class="r">匈奴</em>。</p>
<p>丙寅，葬。己巳，立太子，至<em class="r">太上皇庙</em>。群臣皆曰：“<em class="r">高祖</em>起微细，拨乱世反之正，平定天下，为<em class="r">汉</em>太祖，功最高。”上尊号为<em class="r">高皇帝</em>。太子袭号为皇帝，<em class="r">孝惠帝</em>也。令郡国诸侯各立<em class="r">高祖庙</em>，以岁时祠。</p>
<p>及<em class="r">孝惠</em>五年，思<em class="r">高祖</em>之悲乐<em class="r">沛</em>，以<em class="r">沛宫</em>为<em class="r">高祖原庙</em>。<em class="r">高祖</em>所教歌儿百二十人，皆令为吹乐，后有缺，辄补之。</p>
<p><em class="r">高帝</em>八男：长庶<em class="r">齐悼惠王肥</em>；次<em class="r">孝惠</em>，<em class="r">吕后</em>子；次<em class="r">戚夫人</em>子<em class="r">赵隐王如意</em>；次<em class="r">代王恒</em>，已立为<em class="r">孝文帝</em>，<em class="r">薄太后</em>子；次<em class="r">梁王恢</em>，<em class="r">吕太后</em>时徙为<em class="r">赵共王</em>；次<em class="r">淮阳王友</em>，<em class="r">吕太后</em>时徙为<em class="r">赵幽王</em>；次<em class="r">淮南厉王长</em>；次<em class="r">燕王建</em>。</p>
<p><em class="r">太史公</em>曰：“<em class="r">夏</em>之政忠。忠之敝，小人以野，故<em class="r">殷</em>人承之以敬。敬之敝，小人以鬼，故<em class="r">周</em>人承之以文。文之敝，小人以僿，故救僿莫若以忠。<em class="r">三王</em>之道若循环，终而复始。<em class="r">周秦</em>之间，可谓文敝矣。<em class="r">秦政</em>不改，反酷刑法，岂不缪乎？故<em class="r">汉</em>兴，承敝易变，使人不倦，得天统矣。朝以十月。车服黄屋左纛。葬<em class="r">长陵</em>。</p>
		</div>
	</div>
</main>

</body>
</html>
