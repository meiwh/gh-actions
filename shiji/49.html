<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷四十九外戚世家第十九</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷四十九外戚世家第十九</h1>
		<div class="content">
			<p>自古受命帝王及继体守文之君，非独内德茂也，盖亦有外戚之助焉。<em class="r">夏</em>之兴也以<em class="r">涂山</em>，而<em class="r">桀</em>之放也以<em class="r">末喜</em>。<em class="r">殷</em>之兴也以<em class="r">有娀</em>，<em class="r">纣</em>之杀也嬖<em class="r">妲己</em>。<em class="r">周</em>之兴也以<em class="r">姜原</em>及<em class="r">大任</em>，而<em class="r">幽王</em>之禽也淫于<em class="r">褒姒</em>。故《易》基《乾坤》，《诗》始《关雎》，《书》美釐降，《春秋》讥不亲迎。夫妇之际，人道之大伦也。礼之用，唯婚姻为兢兢。夫乐调而四时和，阴阳之变，万物之统也。可不慎与？人能弘道，无如命何。甚哉，妃匹之爱，君不能得之于臣，父不能得之于子，况卑下乎！既欢合矣，或不能成子姓；能成子姓矣，或不能要其终：岂非命也哉？<em class="r">孔子</em>罕称命，盖难言之也。非通幽明之变，恶能识乎性命哉？</p>
<p><em class="r">太史公</em>曰：<em class="r">秦</em>以前尚略矣，其详靡得而记焉。<em class="r">汉</em>兴，<em class="r">吕娥姁</em>为<em class="r">高祖</em>正后，男为太子。及晚节色衰爱弛，而<em class="r">戚夫人</em>有宠，其子<em class="r">如意</em>几代太子者数矣。及<em class="r">高祖</em>崩，<em class="r">吕后</em>夷<em class="r">戚氏</em>，诛<em class="r">赵王</em>，而<em class="r">高祖</em>后宫唯独无宠疏远者得无恙。</p>
<p><em class="r">吕后</em>长女为<em class="r">宣平侯张敖</em>妻，<em class="r">敖</em>女为<em class="r">孝惠皇后</em>。<em class="r">吕太后</em>以重亲故，欲其生子万方，终无子，诈取后宫人子为子。及<em class="r">孝惠帝</em>崩，天下初定未久，继嗣不明。于是贵外家，王诸<em class="r">吕</em>以为辅，而以<em class="r">吕禄</em>女为<em class="r">少帝</em>后，欲连固根本牢甚，然无益也。</p>
<p><em class="r">高后</em>崩，合葬<em class="r">长陵</em>。<em class="r">禄</em>、<em class="r">产</em>等惧诛，谋作乱。大臣征之，天诱其统，卒灭<em class="r">吕氏</em>。唯独置<em class="r">孝惠皇后</em>居<em class="r">北宫</em>。迎立<em class="r">代王</em>，是为<em class="r">孝文帝</em>，奉<em class="r">汉</em>宗庙。此岂非天邪？非天命孰能当之？</p>
<p><em class="r">薄太后</em>，父<em class="r">吴</em>人，姓<em class="r">薄氏</em>，<em class="r">秦</em>时与故<em class="r">魏王</em>宗家女<em class="r">魏媪通</em>，生<em class="r">薄姬</em>，而<em class="r">薄</em>父死<em class="r">山阴</em>，因葬焉。</p>
<p>及诸侯畔<em class="r">秦</em>，<em class="r">魏豹</em>立为<em class="r">魏王</em>，而<em class="r">魏媪</em>内其女于<em class="r">魏</em>宫。媪之<em class="r">许负</em>所相，相<em class="r">薄姬</em>，云当生天子。是时<em class="r">项羽</em>方与<em class="r">汉王</em>相距<em class="r">荥阳</em>，天下未有所定。<em class="r">豹</em>初与<em class="r">汉</em>击<em class="r">楚</em>，及闻<em class="r">许负</em>言，心独喜，因背<em class="r">汉</em>而畔，中立，更与<em class="r">楚</em>连和。<em class="r">汉</em>使<em class="r">曹参</em>等击虏<em class="r">魏王豹</em>，以其国为郡，而<em class="r">薄姬</em>输织室。<em class="r">豹</em>已死，<em class="r">汉王</em>入织室，见<em class="r">薄姬</em>有色，诏内后宫，岁馀不得幸。始<em class="r">姬</em>少时，与<em class="r">管夫人</em>、<em class="r">赵子儿</em>相爱，约曰：“先贵无相忘。”已而<em class="r">管夫人</em>、<em class="r">赵子儿</em>先幸<em class="r">汉王</em>。<em class="r">汉王</em>坐<em class="r">河南宫成皋台</em>，此两美人相与笑<em class="r">薄姬</em>初时约。<em class="r">汉王</em>闻之，问其故，两人具以实告<em class="r">汉王</em>。<em class="r">汉王</em>心惨然，怜<em class="r">薄姬</em>，是日召而幸之。<em class="r">薄姬</em>曰：“昨暮夜妾梦苍龙据吾腹。”<em class="r">高帝</em>曰：“此贵征也，吾为女遂成之。”一幸生男，是为<em class="r">代王</em>。其后<em class="r">薄姬</em>希见<em class="r">高祖</em>。</p>
<p><em class="r">高祖</em>崩，诸御幸姬<em class="r">戚夫人</em>之属，<em class="r">吕太后</em>怒，皆幽之，不得出宫。而<em class="r">薄姬</em>以希见故，得出，从子之<em class="r">代</em>，为<em class="r">代王</em>太后。太后弟<em class="r">薄昭</em>从如代。</p>
<p><em class="r">代王</em>立十七年，<em class="r">高后崩</em>。大臣议立后，疾外家<em class="r">吕氏</em>强，皆称<em class="r">薄氏</em>仁善，故迎<em class="r">代王</em>，立为<em class="r">孝文皇帝</em>，而太后改号曰皇太后，弟<em class="r">薄昭</em>封为<em class="r">轵侯</em>。</p>
<p><em class="r">薄太后</em>母亦前死，葬<em class="r">栎阳</em>北。于是乃追尊<em class="r">薄</em>父为<em class="r">灵文侯</em>，<em class="r">会稽郡</em>置园邑三百家，长丞已下吏奉守冢，寝庙上食祠如法。而<em class="r">栎阳</em>北亦置<em class="r">灵文侯夫人园</em>，如<em class="r">灵文侯园</em>仪。<em class="r">薄太后</em>以为母家<em class="r">魏王</em>后，早失父母，其奉<em class="r">薄太后</em>诸<em class="r">魏</em>有力者，于是召复<em class="r">魏氏</em>，赏赐各以亲疏受之。<em class="r">薄氏</em>侯者凡一人。</p>
<p><em class="r">薄太后</em>后<em class="r">文帝</em>二年，以<em class="r">孝景帝</em>前二年崩，葬<em class="r">南陵</em>。以<em class="r">吕后</em>会葬<em class="r">长陵</em>，故特自起陵，近<em class="r">孝文皇帝霸陵</em>。</p>
<p><em class="r">窦太后</em>，<em class="r">赵</em>之<em class="r">清河观津</em>人也。<em class="r">吕太后</em>时，<em class="r">窦姬</em>以良家子入宫侍太后。太后出宫人以赐诸王，各五人，<em class="r">窦姬</em>与在行中。<em class="r">窦姬</em>家在<em class="r">清河</em>，欲如<em class="r">赵</em>近家，请其主遣宦者吏：“必置我籍<em class="r">赵</em>之伍中。”宦者忘之，误置其籍<em class="r">代</em>伍中。籍奏，诏可，当行。<em class="r">窦姬</em>涕泣，怨其宦者，不欲往，相强，乃肯行。至<em class="r">代</em>，<em class="r">代王</em>独幸<em class="r">窦姬</em>，生女<em class="r">嫖</em>，后生两男。而<em class="r">代王</em>王后生四男。先<em class="r">代王</em>未入立为帝而王后卒。及<em class="r">代王</em>立为帝，而王后所生四男更病死。<em class="r">孝文帝</em>立数月，公卿请立太子，而<em class="r">窦姬</em>长男最长，立为太子。立<em class="r">窦姬</em>为皇后，女<em class="r">嫖</em>为长公主。其明年，立少子<em class="r">武</em>为<em class="r">代王</em>，已而又徙<em class="r">梁</em>，是为<em class="r">梁孝王</em>。</p>
<p><em class="r">窦皇后</em>亲蚤卒，葬<em class="r">观津</em>。于是<em class="r">薄太后</em>乃诏有司，追尊<em class="r">窦后</em>父为<em class="r">安成侯</em>，母曰<em class="r">安成夫人</em>。令<em class="r">清河</em>置园邑二百家，长丞奉守，比<em class="r">灵文园</em>法。</p>
<p><em class="r">窦皇后</em>兄<em class="r">窦长君</em>，弟曰<em class="r">窦广国</em>，字<em class="r">少君</em>。<em class="r">少君</em>年四五岁时，家贫，为人所略卖，其家不知其处。传十馀家，至<em class="r">宜阳</em>，为其主入山作炭，暮卧岸下百馀人，岸崩，尽压杀卧者，<em class="r">少君</em>独得脱，不死。自卜数日当为侯，从其家之<em class="r">长安</em>。闻<em class="r">窦皇后</em>新立，家在<em class="r">观津</em>，姓<em class="r">窦氏</em>。<em class="r">广国</em>去时虽小，识其县名及姓，又常与其姊采桑堕，用为符信，上书自陈。<em class="r">窦皇后</em>言之于<em class="r">文帝</em>，召见，问之，具言其故，果是。又复问他何以为验？对曰：“姊去我西时，与我决于传舍中，丐沐沐我，请食饭我，乃去。”于是<em class="r">窦后</em>持之而泣，泣涕交横下。侍御左右皆伏地泣，助皇后悲哀。乃厚赐田宅金钱，封公昆弟，家于<em class="r">长安</em>。</p>
<p><em class="r">绛侯</em>、<em class="r">灌将军</em>等曰：“吾属不死，命乃且县此两人。两人所出微，不可不为择师傅宾客，又复效<em class="r">吕氏</em>大事也。”于是乃选长者士之有节行者与居。<em class="r">窦长君</em>、<em class="r">少君</em>由此为退让君子，不敢以尊贵骄人。</p>
<p><em class="r">窦皇后</em>病，失明。<em class="r">文帝</em>幸<em class="r">邯郸慎夫人</em>、<em class="r">尹姬</em>，皆毋子。<em class="r">孝文帝</em>崩，<em class="r">孝景帝</em>立，乃封<em class="r">广国</em>为<em class="r">章武侯</em>。<em class="r">长君</em>前死，封其子<em class="r">彭祖</em>为<em class="r">南皮侯</em>。<em class="r">吴楚</em>反时，<em class="r">窦太后</em>从昆弟子<em class="r">窦婴</em>，任侠自喜，将兵，以军功为<em class="r">魏其侯</em>。<em class="r">窦氏</em>凡三人为侯。</p>
<p><em class="r">窦太后</em>好<em class="r">黄帝</em>、<em class="r">老子</em>言，帝及太子诸<em class="r">窦</em>不得不读《黄帝》、《老子》，尊其术。</p>
<p><em class="r">窦太后</em>后<em class="r">孝景帝</em>六岁崩，合葬<em class="r">霸陵</em>。遗诏尽以东宫金钱财物赐<em class="r">长公主嫖</em>。</p>
<p><em class="r">王太后</em>，<em class="r">槐里</em>人，母曰<em class="r">臧儿</em>。<em class="r">臧儿</em>者，故<em class="r">燕王臧荼</em>孙也。<em class="r">臧儿</em>嫁为<em class="r">槐里王仲</em>妻，生男曰<em class="r">信</em>，与两女。而<em class="r">仲</em>死，<em class="r">臧儿</em>更嫁<em class="r">长陵田氏</em>，生男<em class="r">蚡</em>、<em class="r">胜</em>。<em class="r">臧儿</em>长女嫁为<em class="r">金王孙</em>妇，生一女矣，而<em class="r">臧儿</em>卜筮之，曰两女皆当贵。因欲奇两女，乃夺<em class="r">金氏</em>。<em class="r">金氏</em>怒，不肯予决，乃内之太子宫。太子幸爱之，生三女一男。男方在身时，<em class="r">王美人</em>梦日入其怀。以告太子，太子曰：“此贵征也。”未生而<em class="r">孝文帝</em>崩，<em class="r">孝景帝</em>即位，<em class="r">王夫人</em>生男。</p>
<p>先是<em class="r">臧儿</em>又入其少女<em class="r">兒姁</em>，<em class="r">兒姁</em>生四男。</p>
<p><em class="r">景帝</em>为太子时，<em class="r">薄太后</em>以<em class="r">薄氏</em>女为妃。及<em class="r">景帝</em>立，立妃曰<em class="r">薄皇后</em>。皇后毋子，毋宠。<em class="r">薄太后</em>崩，废<em class="r">薄皇后</em>。</p>
<p><em class="r">景帝</em>长男<em class="r">荣</em>，其母<em class="r">栗姬</em>。<em class="r">栗姬</em>，<em class="r">齐</em>人也。立<em class="r">荣</em>为太子。<em class="r">长公主嫖</em>有女，欲予为妃。<em class="r">栗姬</em>妒，而<em class="r">景帝</em>诸美人皆因长公主见<em class="r">景帝</em>，得贵幸，皆过<em class="r">栗姬</em>，<em class="r">栗姬</em>日怨怒，谢长公主，不许。长公主欲予<em class="r">王夫人</em>，<em class="r">王夫人</em>许之。长公主怒，而日谗<em class="r">栗姬</em>短于<em class="r">景帝</em>曰：“<em class="r">栗姬</em>与诸贵夫人幸姬会，常使侍者祝唾其背，挟邪媚道。”<em class="r">景帝</em>以故望之。</p>
<p><em class="r">景帝</em>尝体不安，心不乐，属诸子为王者于<em class="r">栗姬</em>，曰：“百岁后，善视之。”<em class="r">栗姬</em>怒，不肯应，言不逊。<em class="r">景帝</em>恚，心嗛之而未发也。</p>
<p><em class="r">长公主</em>日誉<em class="r">王夫人</em>男之美，<em class="r">景帝</em>亦贤之，又有曩者所梦日符，计未有所定。<em class="r">王夫人</em>知帝望<em class="r">栗姬</em>，因怒未解，阴使人趣大臣立<em class="r">栗姬</em>为皇后，大行奏事毕，曰：“‘子以母贵，母以子贵’，今太子母无号，宜立为皇后。”<em class="r">景帝</em>怒曰：“是而所宜言邪！”遂案诛大行，而废太子为<em class="r">临江王</em>。<em class="r">栗姬</em>愈恚恨，不得见，以忧死。卒立<em class="r">王夫人</em>为皇后，其男为太子，封皇后兄<em class="r">信</em>为<em class="r">盖侯</em>。</p>
<p><em class="r">景帝</em>崩，太子袭号为皇帝。尊皇太后母<em class="r">臧儿</em>为<em class="r">平原君</em>。封<em class="r">田蚡</em>为<em class="r">武安侯</em>，<em class="r">胜</em>为<em class="r">周阳侯</em>。</p>
<p><em class="r">景帝</em>十三男，一男为帝，十二男皆为王。而<em class="r">兒姁</em>早卒，其四子皆为王。<em class="r">王太后</em>长女号曰<em class="r">平阳公主</em>，次为<em class="r">南宫公主</em>，次为<em class="r">林虑公主</em>。</p>
<p><em class="r">盖侯信</em>好酒。<em class="r">田蚡</em>、<em class="r">胜</em>贪，巧于文辞。<em class="r">王仲</em>蚤死，葬<em class="r">槐里</em>，追尊为<em class="r">共侯</em>，置园邑二百家。及<em class="r">平原君</em>卒，从<em class="r">田氏</em>葬<em class="r">长陵</em>，置园比<em class="r">共侯园</em>。而<em class="r">王太后</em>后<em class="r">孝景帝</em>十六岁，以<em class="r">元朔</em>四年崩，合葬<em class="r">阳陵</em>。<em class="r">王太后</em>家凡三人为侯。</p>
<p><em class="r">卫皇后</em>字<em class="r">子夫</em>，生微矣。盖其家号曰<em class="r">卫氏</em>，出<em class="r">平阳侯</em>邑。<em class="r">子夫</em>为<em class="r">平阳主</em>讴者。<em class="r">武帝</em>初即位，数岁无子。<em class="r">平阳主</em>求诸良家子女十馀人，饰置家。<em class="r">武帝</em>祓<em class="r">霸上</em>还，因过<em class="r">平阳主</em>。主见所侍美人，上弗说。既饮，讴者进，上望见，独说<em class="r">卫子夫</em>。是日，<em class="r">武帝</em>起更衣，<em class="r">子夫</em>侍尚衣轩中，得幸。上还坐，欢甚，赐<em class="r">平阳主</em>金千斤。主因奏<em class="r">子夫</em>奉送入宫。<em class="r">子夫</em>上车。<em class="r">平阳主</em>拊其背曰：“行矣，强饭，勉之！即贵，无相忘。”人宫岁馀，竟不复幸。<em class="r">武帝</em>择宫人不中用者，斥出归之。<em class="r">卫子夫</em>得见，涕泣请出。上怜之，复幸，遂有身，尊宠日隆。召其兄<em class="r">卫长君</em>、弟<em class="r">青</em>为侍中。而<em class="r">子夫</em>后大幸，有宠，凡生三女一男。男名<em class="r">据</em>。</p>
<p>初，上为太子时，娶长公主女为妃。立为帝，妃立为皇后，姓<em class="r">陈氏</em>，无子。上之得为嗣，大长公主有力焉，以故<em class="r">陈皇后</em>骄贵。闻<em class="r">卫子夫</em>大幸，恚，几死者数矣。上愈怒。<em class="r">陈皇后</em>挟妇人媚道，其事颇觉，于是废<em class="r">陈皇后</em>，而立<em class="r">卫子夫</em>为皇后。</p>
<p><em class="r">陈皇后</em>母大长公主，<em class="r">景帝</em>姊也，数让<em class="r">武帝</em>姊<em class="r">平阳公主</em>曰：“帝非我不得立，已而弃捐吾女，壹何不自喜而倍本乎！”<em class="r">平阳公主</em>曰：“用无子故废耳。”<em class="r">陈皇后</em>求子，与医钱凡九千万，然竟无子。</p>
<p><em class="r">卫子夫</em>已立为皇后，先是<em class="r">卫长君</em>死，乃以<em class="r">卫青</em>为将军，击<em class="r">胡</em>有功，封为<em class="r">长平侯</em>。<em class="r">青</em>三子在襁褓中，皆封为列侯。及<em class="r">卫皇后</em>所谓姊<em class="r">卫少儿</em>，<em class="r">少儿生</em>子<em class="r">霍去病</em>，以军功封<em class="r">冠军侯</em>，号骠骑将军。<em class="r">青</em>号大将军。立<em class="r">卫皇后</em>子<em class="r">据</em>为太子。<em class="r">卫氏</em>枝属以军功起家，五人为侯。</p>
<p>及<em class="r">卫后</em>色衰，<em class="r">赵</em>之<em class="r">王夫人</em>幸，有子，为<em class="r">齐王</em>。</p>
<p><em class="r">王夫人</em>蚤卒。而中<em class="r">山李夫人</em>有宠，有男一人，为<em class="r">昌邑王</em>。</p>
<p><em class="r">李夫人</em>蚤卒，其兄<em class="r">李延年</em>以音幸，号协律。协律者，故倡也。兄弟皆坐奸，族。是时其长兄<em class="r">广利</em>为贰师将军，伐<em class="r">大宛</em>，不及诛，还，而上既夷<em class="r">李氏</em>，后怜其家，乃封为<em class="r">海西侯</em>。</p>
<p>他姬子二人为<em class="r">燕王</em>、<em class="r">广陵王</em>。其母无宠，以忧死。</p>
<p>及<em class="r">李夫人</em>卒，则有<em class="r">尹婕妤</em>之属，更有宠。然皆以倡见，非王侯有土之士女，不可以配人主也。</p>
<p><em class="r">褚先生</em>曰：“臣为郎时，问习<em class="r">汉家</em>故事者<em class="r">钟离生</em>。曰：<em class="r">王太后</em>在民间时所生一女者，父为<em class="r">金王孙</em>。<em class="r">王孙</em>已死，<em class="r">景帝</em>崩后，<em class="r">武帝</em>已立，<em class="r">王太后</em>独在。而<em class="r">韩王孙</em>名<em class="r">嫣</em>素得幸<em class="r">武帝</em>，承间白言太后有女在<em class="r">长陵</em>也。<em class="r">武帝</em>曰：“何不蚤言！”乃使使往先视之，在其家。<em class="r">武帝</em>乃自往迎取之。跸道，先驱旄骑出<em class="r">横城门</em>，乘舆驰至<em class="r">长陵</em>。当小市西入里，里门闭，暴开门，乘舆直入此里。通至<em class="r">金氏</em>门外止，使武骑围其宅，为其亡走，身自往取不得也。即使左右群臣入呼求之。家人惊恐，女亡匿内中床下。扶持出门，令拜谒。<em class="r">武帝</em>下车泣曰：“嚄！大姊，何藏之深也！”诏副车载之，回车驰还，而直入<em class="r">长乐宫</em>。行诏门著引籍，通到谒太后。太后曰：“帝倦矣，何从来？”帝曰：“今者至<em class="r">长陵</em>得臣姊，与俱来。”顾曰：“谒太后！”太后曰：“女某邪？”曰：“是也。”太后为下泣，女亦伏地泣。<em class="r">武帝</em>奉酒前为寿，奉钱千万，奴婢三百人，公田百顷，甲第，以赐姊。太后谢曰：“为帝费焉。”于是召<em class="r">平阳主</em>、<em class="r">南宫主</em>、<em class="r">林虑主</em>三人俱来谒见姊，因号曰<em class="r">修成君</em>。有子男一人，女一人。男号为<em class="r">修成子仲</em>，女为诸侯王王后。此二子非<em class="r">刘氏</em>，以故太后怜之。<em class="r">修成子仲</em>骄恣，陵折吏民，皆患苦之。</p>
<p><em class="r">卫子夫</em>立为皇后，后弟<em class="r">卫青</em>字<em class="r">仲卿</em>，以大将军封为<em class="r">长平侯</em>。四子，长子<em class="r">伉</em>为侯世子，侯世子常侍中，贵幸。其三弟皆封为侯，各千三百户，一曰<em class="r">阴安侯</em>，二曰<em class="r">发干侯</em>，三曰<em class="r">宜春侯</em>，贵震天下。天下歌之曰：“生男无喜，生女无怒，独不见<em class="r">卫子夫</em>霸天下！”</p>
<p>是时<em class="r">平阳主</em>寡居，当用列侯尚主。主与左右议<em class="r">长安</em>中列侯可为夫者，皆言大将军可。主笑曰：“此出吾家，常使令骑从我出入耳，奈何用为夫乎？”左右侍御者曰：“今大将军姊为皇后，三子为侯，富贵振动天下，主何以易之乎？”于是主乃许之。言之皇后，令白之<em class="r">武帝</em>，乃诏<em class="r">卫将军</em>尚<em class="r">平阳公主</em>焉。</p>
<p><em class="r">褚先生</em>曰：丈夫龙变。《传》曰：“蛇化为龙，不变其文；家化为国，不变其姓。”丈夫当时富贵，百恶灭除，光耀荣华，贫贱之时何足累之哉！</p>
<p><em class="r">武帝</em>时，幸夫人<em class="r">尹婕妤</em>。<em class="r">邢夫人</em>号烃娥，众人谓之“烃何”。烃何秩比中二千石，容华秩比二千石，婕妤秩比列侯。常从婕妤迁为皇后。</p>
<p><em class="r">尹夫人</em>与<em class="r">邢夫人</em>同时并幸，有诏不得相见。<em class="r">尹夫人</em>自请<em class="r">武帝</em>，愿望见<em class="r">邢夫人</em>，帝许之。即令他夫人饰，从御者数十人，为<em class="r">邢夫人</em>来前。<em class="r">尹夫人</em>前见之，曰：“此非<em class="r">邢夫人</em>身也。”帝曰：“何以言之？”对曰：“视其身貌形状，不足以当人主矣。”于是帝乃诏使<em class="r">邢夫人</em>衣故衣，独身来前。<em class="r">尹夫人</em>望见之，曰；“此真是也。”于是乃低头俛而泣，自痛其不如也。谚曰：“美女入室，恶女之仇。”</p>
<p><em class="r">褚先生</em>曰：浴不必江海，要之去垢；马不必骐骥，要之善走；士不必贤世，要之知道；女不必贵种，要之贞好。《传》曰：“女无美恶，入室见妒；士无贤不肖，入朝见嫉。”美女者，恶女之仇。岂不然哉！</p>
<p><em class="r">鉤弋夫人</em>姓<em class="r">赵氏</em>，<em class="r">河间</em>人也。得幸<em class="r">武帝</em>，生子一人，<em class="r">昭帝</em>是也。<em class="r">武帝</em>年七十，乃<em class="r">生昭帝</em>。<em class="r">昭帝</em>立时，年五岁耳。</p>
<p><em class="r">卫太子</em>废后，未复立太子。而<em class="r">燕王旦</em>上书，愿归国入宿卫。<em class="r">武帝</em>怒，立斩其使者于北阙。</p>
<p>上居<em class="r">甘泉宫</em>，召画工图画<em class="r">周公</em>负<em class="r">成王</em>也。于是左右群臣知<em class="r">武帝</em>意欲立少子也。后数日，帝谴责<em class="r">钩弋夫人</em>。夫人脱簪珥叩头。帝曰：“引持去，送掖庭狱！”夫人还顾，帝曰：“趣行，女不得活！”夫人死<em class="r">云阳宫</em>。时暴风扬尘，百姓感伤。使者夜持棺往葬之，封识其处。</p>
<p>其后帝闲居，问左右曰：“人言云何？”左右对曰：“人言且立其子，何去其母乎？”帝曰：“然。是非儿曹愚人所知也。往古国家所以乱也，由主少母壮也。女主独居骄蹇，淫乱自恣，莫能禁也。女不闻吕后邪？”故诸为<em class="r">武帝</em>生子者，无男女，其母无不谴死，岂可谓非贤圣哉！昭然远见，为后世计虑，固非浅闻愚儒之所及也。谥为“武”，岂虚哉！</p>
		</div>
	</div>
</main>

</body>
</html>
