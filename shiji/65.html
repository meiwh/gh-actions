<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷六十五孙子吴起列传第五</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷六十五孙子吴起列传第五</h1>
		<div class="content">
			<p><em class="r">孙子武</em>者，<em class="r">齐</em>人也。以兵法见于<em class="r">吴王阖庐</em>。<em class="r">阖庐</em>曰：“子之十三篇，吾尽观之矣，可以小试勒兵乎？”对曰：“可。”<em class="r">阖庐</em>曰：“可试以妇人乎？”曰：“可。”于是许之，出宫中美女，得百八十人。<em class="r">孙子</em>分为二队，以王之宠姬二人各为队长，皆令持戟。令之曰：“汝知而心与左右手背乎？”妇人曰：“知之。”<em class="r">孙子</em>曰：“前，则视心；左，视左手；右，视右手；后，即视背。”妇人曰：“诺。”约束既布，乃设&lt;imgalt=""class="kindle-cn-inline-character"src="Image00100.jpg"/&gt;钺，即三令五申之。于是鼓之右，妇人大笑。<em class="r">孙子</em>曰：“约束不明，申令不熟，将之罪也。”复三令五申而鼓之左，妇人复大笑。<em class="r">孙子</em>曰：“约束不明，申令不熟，将之罪也；既已明而不如法者，吏士之罪也。”乃欲斩左右队长。<em class="r">吴王</em>从台上观，见且斩爱姬，大骇。趣使使下令曰：“寡人已知将军能用兵矣。寡人非此二姬，食不甘味，愿勿斩也。”<em class="r">孙子</em>曰：“臣既已受命为将，将在军，君命有所不受。”遂斩队长二人以徇。用其次为队长，于是复鼓之。妇人左右前后跪起皆中规矩绳墨，无敢出声。于是<em class="r">孙子</em>使使报王曰：“兵既整齐，王可试下观之，唯王所欲用之，虽赴水火犹可也。”<em class="r">吴王</em>曰：“将军罢休就舍，寡人不愿下观。”<em class="r">孙子</em>曰：“王徒好其言，不能用其实。”于是<em class="r">阖庐</em>知<em class="r">孙子</em>能用兵，卒以为将。西破强<em class="r">楚</em>，入郢，北威<em class="r">齐晋</em>，显名诸侯，<em class="r">孙子</em>与有力焉。</p>
<p><em class="r">孙武</em>既死，后百馀岁有<em class="r">孙膑</em>。<em class="r">膑</em>生<em class="r">阿鄄</em>之间，<em class="r">膑</em>亦<em class="r">孙武</em>之后世子孙也。<em class="r">孙膑</em>尝与<em class="r">庞涓</em>俱学兵法。<em class="r">庞涓</em>既事<em class="r">魏</em>，得为<em class="r">惠王</em>将军，而自以为能不及<em class="r">孙膑</em>，乃阴使召<em class="r">孙膑</em>。<em class="r">膑</em>至，<em class="r">庞涓</em>恐其贤于己，疾之，则以法刑断其两足而黥之，欲隐勿见。</p>
<p><em class="r">齐</em>使者如<em class="r">梁</em>，<em class="r">孙膑</em>以刑徒阴见，说<em class="r">齐</em>使。<em class="r">齐</em>使以为奇，窃载与之<em class="r">齐</em>。<em class="r">齐</em>将<em class="r">田忌</em>善而客待之。<em class="r">忌</em>数与<em class="r">齐</em>诸公子驰逐重射。<em class="r">孙子</em>见其马足不甚相远，马有上、中、下辈。于是<em class="r">孙子</em>谓<em class="r">田忌</em>曰：“君弟重射，臣能令君胜。”<em class="r">田忌</em>信然之，与王及诸公子逐射千金。及临质，<em class="r">孙子</em>曰：“今以君之下驷与彼上驷，取君上驷与彼中驷，取君中驷与彼下驷。”既驰三辈毕，而<em class="r">田忌</em>一不胜而再胜，卒得王千金。于是<em class="r">忌</em>进<em class="r">孙子</em>于<em class="r">威王</em>。<em class="r">威王</em>问兵法，遂以为师。</p>
<p>其后<em class="r">魏</em>伐<em class="r">赵</em>，<em class="r">赵</em>急，请救于<em class="r">齐</em>。<em class="r">齐威王</em>欲将<em class="r">孙膑</em>，<em class="r">膑</em>辞谢曰：“刑馀之人不可。”于是乃以<em class="r">田忌</em>为将，而<em class="r">孙子</em>为师，居辎车中，坐为计谋。<em class="r">田忌</em>欲引兵之<em class="r">赵</em>，<em class="r">孙子</em>曰：“夫解杂乱纷纠者不控卷，救斗者不搏撠，批亢捣虚，形格势禁，则自为解耳。今<em class="r">梁赵</em>相攻，轻兵锐卒必竭于外，老弱罢于内。君不若引兵疾走<em class="r">大梁</em>，据其街路，冲其方虚，彼必释<em class="r">赵</em>而自救。是我一举解<em class="r">赵</em>之围而收弊于<em class="r">魏</em>也。”<em class="r">田忌</em>从之，<em class="r">魏</em>果去<em class="r">邯郸</em>，与<em class="r">齐</em>战于<em class="r">桂陵</em>，大破<em class="r">梁</em>军。</p>
<p>后十三岁，<em class="r">魏</em>与<em class="r">赵</em>攻<em class="r">韩</em>，<em class="r">韩</em>告急于<em class="r">齐</em>。<em class="r">齐</em>使<em class="r">田忌</em>将而往，直走<em class="r">大梁</em>。<em class="r">魏</em>将<em class="r">庞涓</em>闻之，去<em class="r">韩</em>而归，<em class="r">齐</em>军既已过而西矣。<em class="r">孙子</em>谓<em class="r">田忌</em>曰：“彼<em class="r">三晋</em>之兵素悍勇而轻<em class="r">齐</em>，<em class="r">齐</em>号为怯，善战者因其势而利导之。兵法，百里而趣利者蹶上将，五十里而趣利者军半至。使<em class="r">齐</em>军入<em class="r">魏</em>地为十万灶，明日为五万灶，又明日为三万灶。”<em class="r">庞涓</em>行三日，大喜，曰：“我固知<em class="r">齐</em>军怯，入吾地三日，士卒亡者过半矣。”乃弃其步军，与其轻锐倍日并行逐之。<em class="r">孙子</em>度其行，暮当至<em class="r">马陵</em>。<em class="r">马陵</em>道狭，而旁多阻隘，可伏兵，乃斫大树白而书之曰“<em class="r">庞涓</em>死于此树之下”。于是令<em class="r">齐</em>军善射者万弩，夹道而伏，期曰“暮见火举而俱发”。<em class="r">庞涓</em>果夜至斫木下，见白书，乃钻火烛之。读其书未毕，<em class="r">齐</em>军万弩俱发，<em class="r">魏</em>军大乱相失。<em class="r">庞涓</em>自知智穷兵败，乃自刭，曰：“遂成竖子之名！”<em class="r">齐</em>因乘胜尽破其军，虏<em class="r">魏太子申</em>以归。<em class="r">孙膑</em>以此名显天下，世传其兵法。</p>
<p><em class="r">吴起</em>者，<em class="r">卫</em>人也，好用兵。尝学于<em class="r">曾子</em>，事<em class="r">鲁君</em>。<em class="r">齐</em>人攻<em class="r">鲁</em>，<em class="r">鲁</em>欲将<em class="r">吴起</em>，<em class="r">吴起</em>取<em class="r">齐</em>女为妻，而<em class="r">鲁</em>疑之。<em class="r">吴起</em>于是欲就名，遂杀其妻，以明不与<em class="r">齐</em>也。<em class="r">鲁</em>卒以为将。将而攻<em class="r">齐</em>，大破之。</p>
<p><em class="r">鲁</em>人或恶<em class="r">吴起</em>曰：“<em class="r">起</em>之为人，猜忍人也。其少时，家累千金，游仕不遂，遂破其家。乡党笑之，<em class="r">吴起</em>杀其谤己者三十馀人，而东出<em class="r">卫</em>郭门。与其母诀，啮臂而盟曰：‘<em class="r">起</em>不为卿相，不复入<em class="r">卫</em>。’遂事<em class="r">曾子</em>。居顷之，其母死，<em class="r">起</em>终不归。<em class="r">曾子</em>薄之，而与<em class="r">起</em>绝。<em class="r">起</em>乃之<em class="r">鲁</em>，学兵法以事<em class="r">鲁君</em>。<em class="r">鲁君</em>疑之，<em class="r">起</em>杀妻以求将。夫<em class="r">鲁</em>小国，而有战胜之名，则诸侯图<em class="r">鲁</em>矣。且<em class="r">鲁卫</em>兄弟之国也，而君用<em class="r">起</em>，则是弃<em class="r">卫</em>。”<em class="r">鲁君</em>疑之，谢<em class="r">吴起</em>。</p>
<p><em class="r">吴起</em>于是闻<em class="r">魏文侯</em>贤，欲事之。<em class="r">文侯</em>问<em class="r">李克</em>曰：“<em class="r">吴起</em>何如人哉？”<em class="r">李克</em>曰：“<em class="r">起</em>贪而好色，然用兵<em class="r">司马穰苴</em>不能过也。”于是<em class="r">魏文侯</em>以为将，击<em class="r">秦</em>，拔五城。</p>
<p><em class="r">起</em>之为将，与士卒最下者同衣食。卧不设席，行不骑乘，亲裹赢粮，与士卒分劳苦。卒有病疽者，起为吮之。卒母闻而哭之。人曰：“子卒也，而将军自吮其疽，何哭为。”母曰：“非然也。往年<em class="r">吴公</em>吮其父，其父战不旋踵，遂死于敌。<em class="r">吴公</em>今又吮其子，妾不知其死所矣。是以哭之。”</p>
<p><em class="r">文侯</em>以<em class="r">吴起</em>善用兵，廉平，尽能得士心，乃以为<em class="r">西河</em>守，以拒<em class="r">秦</em>、<em class="r">韩</em>。</p>
<p><em class="r">魏文侯</em>既卒，<em class="r">起</em>事其子<em class="r">武侯</em>。<em class="r">武侯</em>浮<em class="r">西河</em>而下，中流，顾而谓<em class="r">吴起</em>曰：“美哉乎山河之固，此<em class="r">魏国</em>之宝也！”<em class="r">起</em>对曰：“在德不在险。昔<em class="r">三苗氏</em>左<em class="r">洞庭</em>，右<em class="r">彭蠡</em>，德义不修，<em class="r">禹</em>灭之。<em class="r">夏桀</em>之居，左<em class="r">河济</em>，右<em class="r">泰华</em>，<em class="r">伊阙</em>在其南，<em class="r">羊肠</em>在其北，修政不仁，<em class="r">汤</em>放之。<em class="r">殷纣</em>之国，左<em class="r">孟门</em>，右<em class="r">太行</em>，<em class="r">常山</em>在其北，<em class="r">大河</em>经其南，修政不德，<em class="r">武王</em>杀之。由此观之，在德不在险。若君不修德，舟中之人尽为敌国也。”<em class="r">武侯</em>曰：“善。”</p>
<p><em class="r">吴起</em>为<em class="r">西河</em>守，甚有声名。<em class="r">魏</em>置相，相<em class="r">田文</em>。<em class="r">吴起</em>不悦，谓<em class="r">田文</em>曰：“请与子论功，可乎？”<em class="r">田文</em>曰：“可。”<em class="r">起</em>曰：“将三军，使士卒乐死，敌国不敢谋，子孰与<em class="r">起</em>？”<em class="r">文</em>曰：“不如子。”<em class="r">起</em>曰：“治百官，亲万民，实府库，子孰与<em class="r">起</em>？”<em class="r">文</em>曰：“不如子。”<em class="r">起</em>曰：“守<em class="r">西河</em>而<em class="r">秦</em>兵不敢东乡，<em class="r">韩赵</em>宾从，子孰与<em class="r">起</em>？”<em class="r">文</em>曰：“不如子。”<em class="r">起</em>曰：“此三者，子皆出吾下，而位加吾上，何也？”<em class="r">文</em>曰：“主少国疑，大臣未附，百姓不信，方是之时，属之于子乎？属之于我乎？”<em class="r">起</em>默然良久，曰：“属之子矣。”<em class="r">文</em>曰：“此乃吾所以居子之上也。”<em class="r">吴起</em>乃自知弗如<em class="r">田文</em>。</p>
<p><em class="r">田文</em>既死，<em class="r">公叔</em>为相，尚<em class="r">魏</em>公主，而害<em class="r">吴起</em>。<em class="r">公叔</em>之仆曰：“<em class="r">起</em>易去也。”<em class="r">公叔</em>曰：“奈何？”其仆曰：“<em class="r">吴起</em>为人节廉而自喜名也。君因先与<em class="r">武侯</em>言曰：‘夫<em class="r">吴起</em>贤人也，而侯之国小，又与强<em class="r">秦</em>壤界，臣窃恐<em class="r">起</em>之无留心也。’<em class="r">武侯</em>即曰：‘奈何？’君因谓<em class="r">武侯</em>曰：‘试延以公主，<em class="r">起</em>有留心则必受之，无留心则必辞矣。以此卜之。’君因召<em class="r">吴起</em>而与归，即令公主怒而轻君。<em class="r">吴起</em>见公主之贱君也，则必辞。”于是<em class="r">吴起</em>见公主之贱<em class="r">魏</em>相，果辞<em class="r">魏武侯</em>。<em class="r">武侯</em>疑之而弗信也。<em class="r">吴起</em>惧得罪，遂去，即之<em class="r">楚</em>。</p>
<p><em class="r">楚悼王</em>素闻<em class="r">起</em>贤，至则相<em class="r">楚</em>。明法审令，捐不急之官，废公族疏远者，以抚养战斗之士。要在强兵，破驰说之言从横者。于是南平<em class="r">百越</em>；北并<em class="r">陈蔡</em>，却<em class="r">三晋</em>；西伐<em class="r">秦</em>。诸侯患<em class="r">楚</em>之强。故<em class="r">楚</em>之贵戚尽欲害<em class="r">吴起</em>。及<em class="r">悼王</em>死，宗室大臣作乱而攻<em class="r">吴起</em>，<em class="r">吴起</em>走之王尸而伏之。击<em class="r">起</em>之徒因射刺<em class="r">吴起</em>，并中<em class="r">悼王</em>。<em class="r">悼王</em>既葬，太子立，乃使令尹尽诛射<em class="r">吴起</em>而并中王尸者。坐射<em class="r">起</em>而夷宗死者七十馀家。</p>
<p><em class="r">太史公</em>曰：世俗所称师旅，皆道《孙子》十三篇，<em class="r">吴起</em>《兵法》，世多有，故弗论，论其行事所施设者。语曰：“能行之者未必能言，能言之者未必能行。”<em class="r">孙子</em>筹策<em class="r">庞涓</em>明矣，然不能蚤救患于被刑。<em class="r">吴起</em>说<em class="r">武侯</em>以形势不如德，然行之于<em class="r">楚</em>，以刻暴少恩亡其躯。悲夫！</p>
		</div>
	</div>
</main>

</body>
</html>
