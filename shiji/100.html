<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷一百季布栾布列传第四十</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷一百季布栾布列传第四十</h1>
		<div class="content">
			<p><em class="r">季布</em>者，<em class="r">楚</em>人也。为气任侠，有名于<em class="r">楚</em>。<em class="r">项籍</em>使将兵，数窘<em class="r">汉王</em>。及<em class="r">项羽</em>灭，<em class="r">高祖</em>购求<em class="r">布</em>千金，敢有舍匿，罪及三族。<em class="r">季布</em>匿<em class="r">濮阳周氏</em>。<em class="r">周氏</em>曰：“<em class="r">汉</em>购将军急，迹且至臣家，将军能听臣，臣敢献计；即不能，愿先自刭。”<em class="r">季布</em>许之。乃髡钳<em class="r">季布</em>，衣褐衣，置广柳车中，并与其家僮数十人，之<em class="r">鲁朱家</em>所卖之。<em class="r">朱家</em>心知是<em class="r">季布</em>，乃买而置之田。诫其子曰：“田事听此奴，必与同食。”<em class="r">朱家</em>乃乘轺车之<em class="r">洛阳</em>，见<em class="r">汝阴侯滕公</em>。<em class="r">滕公</em>留<em class="r">朱家</em>饮数日。因谓<em class="r">滕公</em>曰：“<em class="r">季布</em>何大罪，而上求之急也？”<em class="r">滕公</em>曰：“<em class="r">布</em>数为<em class="r">项羽</em>窘上，上怨之，故必欲得之。”<em class="r">朱家</em>曰：“君视<em class="r">季布</em>何如人也？”曰：“贤者也。”<em class="r">朱家</em>曰：“臣各为其主用，<em class="r">季布</em>为<em class="r">项籍</em>用，职耳。<em class="r">项氏</em>臣可尽诛邪？今上始得天下，独以己之私怨求一人，何示天下之不广也！且以<em class="r">季布</em>之贤而<em class="r">汉</em>求之急如此，此不北走<em class="r">胡</em>即南走<em class="r">越</em>耳。夫忌壮士以资敌国，此<em class="r">伍子胥</em>所以鞭<em class="r">荆平王</em>之墓也。君何不从容为上言邪？”<em class="r">汝阴侯滕公</em>心知<em class="r">朱家</em>大侠，意<em class="r">季布</em>匿其所，乃许曰：“诺。”待间，果言如<em class="r">朱家</em>旨。上乃赦<em class="r">季布</em>。当是时，诸公皆多<em class="r">季布</em>能摧刚为柔，<em class="r">朱家</em>亦以此名闻当世。<em class="r">季布</em>召见，谢，上拜为郎中。</p>
<p><em class="r">孝惠</em>时，为中郎将。单于尝为书嫚<em class="r">吕后</em>，不逊，<em class="r">吕后</em>大怒，召诸将议之。上将军<em class="r">樊哙</em>曰：“臣愿得十万众，横行<em class="r">匈奴</em>中。”诸将皆阿<em class="r">吕后</em>意，曰“然”。<em class="r">季布</em>曰：“<em class="r">樊哙</em>可斩也！夫<em class="r">高帝</em>将兵四十馀万众，困于<em class="r">平城</em>，今<em class="r">哙</em>奈何以十万众横行<em class="r">匈奴</em>中，面欺！且<em class="r">秦</em>以事于<em class="r">胡</em>，<em class="r">陈胜</em>等起。于今创痍未瘳，<em class="r">哙</em>又面谀，欲摇动天下。”是时殿上皆恐，太后罢朝，遂不复议击<em class="r">匈奴</em>事。</p>
<p><em class="r">季布</em>为<em class="r">河东</em>守。<em class="r">孝文</em>时，人有言其贤者，<em class="r">孝文</em>召，欲以为御史大夫。复有言其勇，使酒难近。至，留邸一月，见罢。<em class="r">季布</em>因进曰：“臣无功窃宠，待罪<em class="r">河东</em>。陛下无故召臣，此人必有以臣欺陛下者；今臣至，无所受事，罢去，此人必有以毁臣者。夫陛下以一人之誉而召臣，一人之毁而去臣，臣恐天下有识闻之有以窥陛下也。”上默然惭，良久曰：“<em class="r">河东</em>吾股肱郡，故特召君耳。”<em class="r">布</em>辞之官。</p>
<p><em class="r">楚</em>人<em class="r">曹丘生</em>，辩士，数招权顾金钱。事贵人<em class="r">赵同</em>等，与<em class="r">窦长君</em>善。<em class="r">季布</em>闻之，寄书谏<em class="r">窦长君</em>曰：“吾闻<em class="r">曹丘生</em>非长者，勿与通。”及<em class="r">曹丘生</em>归，欲得书请<em class="r">季布</em>。<em class="r">窦长君</em>曰：“<em class="r">季将军</em>不说足下，足下无往。”固请书，遂行。使人先发书，<em class="r">季布</em>果大怒，待<em class="r">曹丘</em>。<em class="r">曹丘</em>至，即揖<em class="r">季布</em>曰：“<em class="r">楚</em>人谚曰‘得黄金百，不如得<em class="r">季布</em>一诺’，足下何以得此声于<em class="r">梁楚</em>间哉？且仆<em class="r">楚</em>人，足下亦<em class="r">楚</em>人也。仆游扬足下之名于天下，顾不重邪？何足下距仆之深也！”<em class="r">季布</em>乃大悦，引入，留数月，为上客，厚送之。<em class="r">季布</em>名所以益闻者，<em class="r">曹丘</em>扬之也。</p>
<p><em class="r">季布</em>弟<em class="r">季心</em>，气盖<em class="r">关中</em>，遇人恭谨，为任侠，方数千里，士皆争为之死。尝杀人，亡之<em class="r">吴</em>，从<em class="r">袁丝</em>匿。长事<em class="r">袁丝</em>，弟畜<em class="r">灌夫</em>、<em class="r">籍福</em>之属。尝为中司马，中尉<em class="r">郅都</em>不敢不加礼。少年多时时窃籍其名以行。当是时，<em class="r">季心</em>以勇，<em class="r">布</em>以诺，著闻<em class="r">关中</em>。</p>
<p><em class="r">季布</em>母弟<em class="r">丁公</em>，为<em class="r">楚</em>将。<em class="r">丁公</em>为<em class="r">项羽</em>逐窘<em class="r">高祖彭城</em>西，短兵接，<em class="r">高祖</em>急，顾<em class="r">丁公</em>曰：“两贤岂相厄哉！”于是<em class="r">丁公</em>引兵而还，<em class="r">汉王</em>遂解去。及<em class="r">项王</em>灭，<em class="r">丁公</em>谒见<em class="r">高祖</em>。<em class="r">高祖</em>以<em class="r">丁公</em>徇军中，曰：“<em class="r">丁公</em>为<em class="r">项王</em>臣不忠，使<em class="r">项王</em>失天下者，乃<em class="r">丁公</em>也。”遂斩<em class="r">丁公</em>，曰：“使后世为人臣者无效<em class="r">丁公</em>！”</p>
<p><em class="r">栾布</em>者，<em class="r">梁</em>人也。始<em class="r">梁王彭越</em>为家人时，尝与<em class="r">布</em>游。穷困，赁佣于<em class="r">齐</em>，为酒人保。数岁，<em class="r">彭越</em>去之<em class="r">巨野</em>中为盗，而<em class="r">布</em>为人所略卖，为奴于<em class="r">燕</em>。为其家主报仇，<em class="r">燕</em>将<em class="r">臧荼</em>举以为都尉。<em class="r">臧荼</em>后为<em class="r">燕王</em>，以<em class="r">布</em>为将。及<em class="r">臧荼</em>反，<em class="r">汉</em>击<em class="r">燕</em>，虏<em class="r">布</em>。<em class="r">梁王彭越</em>闻之，乃言上，请赎<em class="r">布</em>以为<em class="r">梁</em>大夫。</p>
<p>使于<em class="r">齐</em>，未还，<em class="r">汉</em>召<em class="r">彭越</em>，责以谋反，夷三族。已而枭<em class="r">彭越</em>头于<em class="r">雒阳</em>下，诏曰：“有敢收视者，辄捕之。”<em class="r">布</em>从<em class="r">齐</em>还，奏事<em class="r">彭越</em>头下，祠而哭之。吏捕<em class="r">布</em>以闻。上召<em class="r">布</em>，骂曰：“若与<em class="r">彭越</em>反邪？吾禁人勿收，若独祠而哭之，与<em class="r">越</em>反明矣。趣亨之。”方提趣汤，<em class="r">布</em>顾曰：“愿一言而死。”上曰：“何言？”<em class="r">布</em>曰：“方上之困于<em class="r">彭城</em>，败<em class="r">荥阳</em>、<em class="r">成皋</em>间，<em class="r">项王</em>所以不能遂西，徒以<em class="r">彭王</em>居<em class="r">梁</em>地，与<em class="r">汉</em>合从苦<em class="r">楚</em>也。当是之时，<em class="r">彭王</em>一顾，与<em class="r">楚</em>则<em class="r">汉</em>破，与<em class="r">汉</em>而<em class="r">楚</em>破。且<em class="r">垓下</em>之会，微<em class="r">彭王</em>，<em class="r">项氏</em>不亡。天下已定，<em class="r">彭王</em>剖符受封，亦欲传之万世。今陛下一征兵于<em class="r">梁</em>，<em class="r">彭王</em>病不行，而陛下疑以为反，反形未见，以苛小案诛灭之，臣恐功臣人人自危也。今<em class="r">彭王</em>已死，臣生不如死，请就烹。”于是上乃释<em class="r">布</em>罪，拜为都尉。</p>
<p><em class="r">孝文</em>时，为<em class="r">燕相</em>，至将军。<em class="r">布</em>乃称曰：“穷困不能辱身下志，非人也；富贵不能快意，非贤也。”于是尝有德者厚报之，有怨者必以法灭之。<em class="r">吴楚</em>反时，以军功封<em class="r">俞侯</em>，复为<em class="r">燕</em>相。<em class="r">燕齐</em>之间皆为<em class="r">栾布</em>立社，号曰<em class="r">栾公社</em>。</p>
<p><em class="r">景帝</em>中五年薨。子<em class="r">贲</em>嗣，为太常，牺牲不如令，国除。</p>
<p><em class="r">太史公</em>曰：以<em class="r">项羽</em>之气，而<em class="r">季布</em>以勇显于<em class="r">楚</em>，身屦军搴旗者数矣，可谓壮士。然至被刑戮，为人奴而不死，何其下也！彼必自负其材，故受辱而不羞，欲有所用其未足也，故终为<em class="r">汉</em>名将。贤者诚重其死。夫婢妾贱人感慨而自杀者，非能勇也，其计画无复之耳。<em class="r">栾布</em>哭<em class="r">彭越</em>，趣汤如归者，彼诚知所处，不自重其死。虽往古烈士，何以加哉！</p>
		</div>
	</div>
</main>

</body>
</html>
