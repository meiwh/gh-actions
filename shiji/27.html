<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷二十七天官书第五</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 0.9em;
		color: #555;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote *{font-size: 98%;}
</style>
<body>

<main role="main" class="flex-shrink-0">
	<div class="container-lg">
		<h1>史记卷二十七天官书第五</h1>
		<div class="content">
			<p>中宫<em class="r">天极星</em>，其一明者，<em class="r">太一</em>常居也；旁三星三公，或曰子属。后句四星，末大星正妃，馀三星后宫之属也。环之匡卫十二星，藩臣。皆曰<em class="r">紫宫</em>。</p>
<p>前列直斗口三星，随北端兑，若见若不，曰<em class="r">阴德</em>，或曰<em class="r">天一</em>。<em class="r">紫宫</em>左三星曰<em class="r">天枪</em>，右五星曰<em class="r">天棓</em>，后六星绝汉抵<em class="r">营室</em>，曰<em class="r">阁道</em>。</p>
<p><em class="r">北斗</em>七星，所谓“<em class="r">旋</em>、<em class="r">玑</em>、<em class="r">玉衡</em>以齐七政”。杓携<em class="r">龙角</em>，衡殷<em class="r">南斗</em>，魁枕<em class="r">参</em>首。用昏建者杓；杓，自<em class="r">华</em>以西南。夜半建者衡；衡，殷<em class="r">中州河</em>、<em class="r">济</em>之间。平旦建者魁；魁，海<em class="r">岱</em>以东北也。斗为帝车，运于中央，临制四乡。分阴阳，建四时，均五行，移节度，定诸纪，皆系于斗。</p>
<p>斗魁戴匡六星曰<em class="r">文昌宫</em>：一曰<em class="r">上将</em>，二曰<em class="r">次将</em>，三曰<em class="r">贵相</em>，四曰<em class="r">司命</em>，五曰<em class="r">司中</em>，六曰<em class="r">司禄</em>。在斗魁中，贵人之牢。魁下六星，两两相比者，名曰<em class="r">三能</em>。<em class="r">三能</em>色齐，君臣和；不齐，为乖戾。<em class="r">辅星</em>明近，辅臣亲强；斥小，疏弱。</p>
<p>杓端有两星：一内为<em class="r">矛</em>，<em class="r">招摇</em>；一外为<em class="r">盾</em>，<em class="r">天锋</em>。有句圜十五星，属杓，曰贱人之牢。其牢中星实则囚多，虚则开出。</p>
<p><em class="r">天一</em>、<em class="r">枪</em>、<em class="r">棓</em>、<em class="r">矛</em>、<em class="r">盾</em>动摇，角大，兵起。</p>
<p>东宫苍龙，<em class="r">房</em>、<em class="r">心</em>。<em class="r">心</em>为明堂，大星天王，前后星子属。不欲直，直则天王失计。<em class="r">房</em>为府，曰天驷。其阴，右骖。旁有两星曰<em class="r">衿</em>；北一星曰<em class="r">舝</em>。东北曲十二星曰<em class="r">旗</em>。<em class="r">旗</em>中四星曰<em class="r">天市</em>；中六星曰<em class="r">市楼</em>。市中星众者实；其虚则耗。<em class="r">房</em>南众星曰<em class="r">骑官</em>。</p>
<p>左<em class="r">角</em>，李；右<em class="r">角</em>，将。<em class="r">大角</em>者，天王帝廷。其两旁各有三星，鼎足句之，曰<em class="r">摄提</em>。<em class="r">摄提</em>者，直斗杓所指，以建时节，故曰“摄提格”。<em class="r">亢</em>为疏庙，主疾。其南北两大星，曰<em class="r">南门</em>。<em class="r">氐</em>为天根，主疫。</p>
<p><em class="r">尾</em>为九子，曰君臣；斥绝，不和。<em class="r">箕</em>为敖客，曰口舌。</p>
<p><em class="r">火</em>犯守<em class="r">角</em>，则有战。<em class="r">房</em>、<em class="r">心</em>，王者恶之也。</p>
<p>南宫朱鸟，<em class="r">权</em>、<em class="r">衡</em>。<em class="r">衡</em>，<em class="r">太微</em>，三光之廷。匡卫十二星，藩臣：西，将；东，相；南四星，<em class="r">执法</em>；中，<em class="r">端门</em>；门左右，<em class="r">掖门</em>。门内六星，<em class="r">诸侯</em>。其内五星，<em class="r">五帝坐</em>。后聚一十五星，蔚然，曰<em class="r">郎位</em>；傍一大星，<em class="r">将位</em>也。月、五星顺入，轨道，司其出，所守，天子所诛也。其逆入，若不轨道，以所犯命之；中坐，成形，皆群下从谋也。<em class="r">金</em>、<em class="r">火</em>尤甚。廷藩西有隋星五，曰<em class="r">少微</em>，士大夫。<em class="r">权</em>，<em class="r">轩辕</em>。<em class="r">轩辕</em>，黄龙体。前大星，女主象；旁小星，御者后宫属。月、五星守犯者，如<em class="r">衡</em>占。</p>
<p><em class="r">东井</em>为水事。其西曲星曰<em class="r">钺</em>。<em class="r">钺</em>北，<em class="r">北河</em>；南，<em class="r">南河</em>；<em class="r">两河</em>、<em class="r">天阙</em>间为关梁。<em class="r">舆鬼</em>，鬼祠事；中白者为<em class="r">质</em>。<em class="r">火</em>守<em class="r">南北河</em>，兵起，谷不登。故德成<em class="r">衡</em>，观成<em class="r">潢</em>，伤成<em class="r">钺</em>，祸成<em class="r">井</em>，诛成<em class="r">质</em>。</p>
<p><em class="r">柳</em>为鸟注，主木草。<em class="r">七星</em>，颈，为员官，主急事。<em class="r">张</em>，素，为厨，主觞客。<em class="r">翼</em>为羽翮，主远客。</p>
<p><em class="r">轸</em>为车，主风。其旁有一小星，曰<em class="r">长沙</em>，星星不欲明；明与四星等，若五星入<em class="r">轸</em>中，兵大起。<em class="r">轸</em>南众星曰<em class="r">天库楼</em>；<em class="r">库</em>有五车。车星角若益众，及不具，无处车马。</p>
<p>西宫<em class="r">咸池</em>，曰<em class="r">天五潢</em>。<em class="r">五潢</em>，五帝车舍。<em class="r">火</em>入，旱；<em class="r">金</em>，兵；<em class="r">水</em>，水。中有三柱；柱不具，兵起。</p>
<p><em class="r">奎</em>曰<em class="r">封豕</em>，为沟渎。<em class="r">娄</em>为聚众。<em class="r">胃</em>为天仓。其南众星曰&lt;imgalt="char"class="kindle-cn-inline-character"src="Image00042.jpg"/&gt;<em class="r">积</em>。</p>
<p><em class="r">昴</em>曰<em class="r">髦头</em>，<em class="r">胡</em>星也，为白衣会。<em class="r">毕</em>曰<em class="r">罕车</em>，为边兵，主弋猎。其大星旁小星为<em class="r">附耳</em>。<em class="r">附耳</em>摇动，有谗乱臣在侧。<em class="r">昴</em>、<em class="r">毕</em>间为<em class="r">天街</em>。其阴，阴国；阳，阳国。</p>
<p><em class="r">参</em>为白虎。三星直者，是为衡石。下有三星，兑，曰<em class="r">罚</em>，为斩艾事。其外四星，左右肩股也。小三星隅置，曰<em class="r">觜觿</em>，为虎首，主葆旅事。其南有四星，曰<em class="r">天厕</em>。<em class="r">厕</em>下一星，曰<em class="r">天矢</em>。<em class="r">矢</em>黄则吉；青、白、黑，凶。其西有句曲九星，三处罗：一曰<em class="r">天旗</em>，二曰<em class="r">天苑</em>，三曰<em class="r">九游</em>。其东有大星曰<em class="r">狼</em>。<em class="r">狼</em>角变色，多盗贼。下有四星曰<em class="r">弧</em>，直<em class="r">狼</em>。<em class="r">狼</em>比地有大星，曰<em class="r">南极老人</em>。老人见，治安；不见，兵起。常以秋分时候之于南郊。</p>
<p><em class="r">附耳</em>入<em class="r">毕</em>中，兵起。</p>
<p>北宫玄武，<em class="r">虚</em>、<em class="r">危</em>。<em class="r">危</em>为盖屋；<em class="r">虚</em>为哭泣之事。</p>
<p>其南有众星，曰<em class="r">羽林天军</em>。<em class="r">军</em>西为<em class="r">垒</em>，或曰<em class="r">钺</em>。旁有一大星为<em class="r">北落</em>。<em class="r">北落</em>若微亡，<em class="r">军</em>星动角益希，及五星犯<em class="r">北落</em>，入<em class="r">军</em>，军起。<em class="r">火</em>、<em class="r">金</em>、<em class="r">水</em>尤甚：<em class="r">火</em>，军忧；<em class="r">水</em>，水患；<em class="r">木</em>、<em class="r">土</em>，军吉。<em class="r">危</em>东六星，两两相比，曰<em class="r">司空</em>。</p>
<p><em class="r">营室</em>为清庙，曰<em class="r">离宫</em>、<em class="r">阁道</em>。汉中四星，曰<em class="r">天驷</em>。旁一星，曰<em class="r">王良</em>。<em class="r">王良</em>策马，车骑满野。旁有八星，绝汉，曰<em class="r">天潢</em>。<em class="r">天潢</em>旁，<em class="r">江星</em>。<em class="r">江星</em>动，人涉水。</p>
<p><em class="r">杵</em>、<em class="r">臼</em>四星，在<em class="r">危</em>南。<em class="r">匏瓜</em>，有青黑星守之，鱼盐贵。</p>
<p><em class="r">南斗</em>为庙，其北<em class="r">建星</em>。<em class="r">建星</em>者，旗也。<em class="r">牵牛</em>为牺牲。其北<em class="r">河鼓</em>。<em class="r">河鼓</em>大星，上将；左右，左右将。<em class="r">婺女</em>，其北<em class="r">织女</em>。<em class="r">织女</em>，天女孙也。</p>
<p>察日、月之行以揆<em class="r">岁星</em>顺逆。曰东方木，主春，日甲乙。义失者，罚出<em class="r">岁星</em>。<em class="r">岁星</em>赢缩，以其舍命国。所在国不可伐，可以罚人。其趋舍而前曰赢，退舍日缩。赢，其国有兵不复；缩，其国有忧，将亡，国倾败。其所在，五星皆从而聚于一舍，其下之国可以义致天下。</p>
<p>以摄提格岁：岁阴左行在寅，<em class="r">岁星</em>右转居丑。正月，与<em class="r">斗</em>、<em class="r">牵牛</em>晨出东方，名曰监德。色苍苍有光。其失次，有应见<em class="r">柳</em>。岁早，水；晚，旱。</p>
<p><em class="r">岁星</em>出，东行十二度，百日而止，反逆行；逆行八度，百日，复东行。岁行三十度十六分度之七，率日行十二分度之一，十二岁而周天。出常东方，以晨；入于西方，用昏。</p>
<p>单阏岁：岁阴在卯，星居子。以二月与<em class="r">婺女</em>、<em class="r">虚</em>、<em class="r">危</em>晨出，曰降入。大有光。其失次，有应见<em class="r">张</em>。其岁大水。</p>
<p>执徐岁：岁阴在辰，星居亥。以三月与<em class="r">营室</em>、<em class="r">东壁</em>晨出，曰青章。青青甚章。其失次，有应见<em class="r">轸</em>。岁早，旱；晚，水。</p>
<p>大荒骆岁：岁阴在巳，星居戌。以四月与<em class="r">奎</em>、<em class="r">娄</em>晨出，曰跰踵。熊熊赤色，有光。其失次，有应见<em class="r">亢</em>。</p>
<p>敦牂岁：岁阴在午，星居酉。以五月与<em class="r">胃</em>、<em class="r">昴</em>、<em class="r">毕</em>晨出，曰开明。炎炎有光。偃兵；唯利公王，不利治兵。其失次，有应见<em class="r">房</em>。岁早，旱；晚，水。</p>
<p>叶洽岁：岁阴在未，星居申。以六月与<em class="r">觜觿</em>、<em class="r">参</em>晨出，曰长列。昭昭有光。利行兵。其失次，有应见<em class="r">箕</em>。</p>
<p>涒滩岁：岁阴在申，星居未。以七月与<em class="r">东井</em>、<em class="r">舆鬼</em>晨出，曰大音。昭昭白。其失次，有应见<em class="r">牵牛</em>。</p>
<p>作鄂岁：岁阴在酉，星居午。以八月与<em class="r">柳</em>、<em class="r">七星</em>、<em class="r">张</em>晨出，曰长王。作作有芒。国其昌，熟谷。其失次，有应见<em class="r">危</em>。有旱而昌，有女丧，民疾。</p>
<p>阉茂岁：岁阴在戌，星居巳。以九月与<em class="r">翼</em>、<em class="r">轸</em>晨出，曰天睢。白色大明。其失次，有应见<em class="r">东壁</em>。岁水，女丧。</p>
<p>大渊献岁：岁阴在亥，星居辰。以十月与<em class="r">角</em>、<em class="r">亢</em>晨出，曰大章。苍苍然，星若跃而阴出旦，是谓“正平”。起师旅，其率必武；其国有德，将有四海。其失次，有应见<em class="r">娄</em>。</p>
<p>困敦岁：岁阴在子，星居卯。以十一月与<em class="r">氐</em>、<em class="r">房</em>、<em class="r">心</em>晨出，曰天泉。玄色甚明。江池其昌，不利起兵。其失次，有应见<em class="r">昴</em>。</p>
<p>赤奋若岁：岁阴在丑，星居寅。以十二月与<em class="r">尾</em>、<em class="r">箕</em>晨出，曰天皓。黫然黑色甚明。其失次，有应见<em class="r">参</em>。</p>
<p>当居不居，居之又左右摇，未当去去之，与他星会，其国凶。所居久，国有德厚。其角动，乍小乍大，若色数变，人主有忧。</p>
<p>其失次舍以下，进而东北，三月生天棓，长四丈，末兑。进而东南，三月生彗星，长二丈，类彗。退而西北，三月生天欃，长四丈，末兑。退而西南，三月生天枪，长数丈，两头兑。谨视其所见之国，不可举事用兵。其出如浮如沉，其国有土功；如沉如浮，其野亡。色赤而有角，其所居国昌。迎角而战者，不胜。星色赤黄而沉，所居野大穰。色青白而赤灰，所居野有忧。<em class="r">岁星</em>入月，其野有逐相；与<em class="r">太白</em>斗，其野有破军。</p>
<p><em class="r">岁星</em>一曰<em class="r">摄提</em>，曰<em class="r">重华</em>，曰<em class="r">应星</em>，曰<em class="r">纪星</em>。<em class="r">营室</em>为清庙，<em class="r">岁星</em>庙也。</p>
<p>察刚气以处<em class="r">荧惑</em>。曰南方火，主夏，日丙、丁。礼失，罚出<em class="r">荧惑</em>，<em class="r">荧惑</em>失行是也。出则有兵，入则兵散。以其舍命国。<em class="r">荧惑</em>为勃乱，残贼、疾、丧、饥、兵。反道二舍以上，居之，三月有殃，五月受兵，七月半亡地，九月太半亡地。因与俱出入，国绝祀。居之，殃还至，虽大当小；久而至，当小反大。其南为丈夫丧，北为女子丧。若角动绕环之，及乍前乍后，左右，殃益大。与他星斗，光相逮，为害；不相逮，不害。五星皆从而聚于一舍，其下国可以礼致天下。</p>
<p>法，出东行十六舍而止；逆行二舍；六旬，复东行，自所止数十舍，十月而入西方；伏行五月，出东方。其出西方曰“反明”，主命者恶之。东行急，一日行一度半。</p>
<p>其行东、西、南、北疾也。兵各聚其下；用战，顺之胜，逆之败。<em class="r">荧惑</em>从<em class="r">太白</em>，军忧；离之，军却。出<em class="r">太白</em>阴，有分军；行其阳，有偏将战。当其行，<em class="r">太白</em>逮之，破军杀将。其入守犯<em class="r">太微</em>、<em class="r">轩辕</em>、<em class="r">营室</em>，主命恶之。<em class="r">心</em>为明堂，<em class="r">荧惑</em>庙也。谨候此。</p>
<p>历<em class="r">斗</em>之会以定<em class="r">填星</em>之位。曰中央土，主季夏，日戊、己，黄帝，主德，女主象也。岁填一宿，其所居国吉。未当居而居，若已去而复还，还居之，其国得土，不乃得女。若当居而不居，既已居之，又西东去，其国失土，不乃失女，不可举事用兵。其居久，其国福厚；易，福薄。</p>
<p>其一名曰<em class="r">地侯</em>，主岁。岁行十三度百十二分度之五，日行二十八分度之一，二十八岁周天。其所居，五星皆从而聚于一舍，其下之国，可以重致天下。礼、德、义、杀、刑尽失，而<em class="r">填星</em>乃为之动摇。</p>
<p>赢，为王不宁；其缩，有军不复。<em class="r">填星</em>，其色黄，九芒，音曰黄钟宫。其失次上二三宿曰赢，有主命不成，不乃大水。失次下二三宿曰缩，有后戚，其岁不复，不乃天裂若地动。</p>
<p><em class="r">斗</em>为文太室，<em class="r">填星</em>庙，天子之星也。</p>
<p><em class="r">木星</em>与<em class="r">土</em>合，为内乱，饥，主勿用战，败；<em class="r">水</em>则变谋而更事；<em class="r">火</em>为旱；<em class="r">金</em>为白衣会若水。<em class="r">金</em>在南曰牝牡，年谷熟。<em class="r">金</em>在北，岁偏无。<em class="r">火</em>与<em class="r">水</em>合为焠，与<em class="r">金</em>合为铄，为丧，皆不可举事，用兵大败。<em class="r">土</em>为忧，主孽卿；大饥，战败，为北军，军困，举事大败。<em class="r">土</em>与<em class="r">水</em>合，穰而拥阏，有覆军，其国不可举事。出，亡地；入，得地。<em class="r">金</em>为疾，为内兵，亡地。三星若合，其宿地国外内有兵与丧，改立公王。四星合，兵丧并起，君子忧，小人流。五星合，是为易行，有德，受庆，改立大人，掩有四方，子孙蕃昌；无德，受殃若亡。五星皆大，其事亦大；皆小，事亦小。</p>
<p>蚤出者为赢，赢者为客。晚出者为缩，缩者为主人。必有天应见于杓星。同舍为合。相陵为斗，七寸以内必之矣。</p>
<p>五星色白圜，为丧旱；赤圜，则中不平，为兵；青圜，为忧水；黑圜，为疾，多死；黄圜，则吉。赤角犯我城，黄角地之争，白角哭泣之声，青角有兵忧，黑角则水。意，行穷兵之所终。五星同色，天下偃兵，百姓宁昌。春风秋雨，冬寒夏暑，动摇常以此。</p>
<p><em class="r">填星</em>出百二十日而逆西行，西行百二十日反东行。见三百三十日而入，入三十日复出东方。<em class="r">太岁</em>在甲寅，<em class="r">镇星</em>在<em class="r">东壁</em>，故在<em class="r">营室</em>。</p>
<p>察<em class="r">日</em>行以处位<em class="r">太白</em>。曰西方，秋，日庚、辛，主杀。杀失者，罚出<em class="r">太白</em>。<em class="r">太白</em>失行，以其舍命国。其出行十八舍二百四十日而入。入东方，伏行十一舍百三十日；其入西方，伏行三舍十六日而出。当出不出，当入不入，是谓失舍，不有破军，必有国君之篡。</p>
<p>其纪上元，以摄提格之岁，与<em class="r">营室</em>晨出东方，至<em class="r">角</em>而入，与<em class="r">营室</em>夕出西方，至<em class="r">角</em>而入；与<em class="r">角</em>晨出，入<em class="r">毕</em>；与<em class="r">角</em>夕出，入<em class="r">毕</em>；与<em class="r">毕</em>晨出，入<em class="r">箕</em>；与<em class="r">毕</em>夕出，入<em class="r">箕</em>；与<em class="r">箕</em>晨出，入<em class="r">柳</em>；与<em class="r">箕</em>夕出，入<em class="r">柳</em>；与<em class="r">柳</em>晨出，入<em class="r">营室</em>；与<em class="r">柳</em>夕出，入<em class="r">营室</em>。凡出入东西各五，为八岁，二百二十日，复与<em class="r">营室</em>晨出东方。其大率，岁一周天。其始出东方，行迟，率日半度，一百二十日，必逆行一二舍；上极而反，东行，行日一度半，一百二十日入。其庳，近日，曰明星，柔；高，远日，曰大嚣，刚。其始出西方，行疾，率日一度半，百二十日；上极而行迟，日半度，百二十日，旦入，必逆行一二舍而入。其庳，近日，曰大白，柔；高，远日，曰大相，刚。出以辰、戌，入以丑、未。</p>
<p>当出不出，未当入而入，天下偃兵，兵在外，入。未当出而出，当入而不入，天下起兵，有破国。其当期出也，其国昌。其出东为东，入东为北方；出西为西，入西为南方。所居久，其乡利；易，其乡凶。</p>
<p>出西至东，正西国吉。出东至西，正东国吉。其出不经天；经天，天下革政。</p>
<p>小以角动，兵起。始出大，后小，兵弱；出小，后大，兵强。出高，用兵深吉，浅凶；庳，浅吉，深凶。日方南<em class="r">金</em>居其南，日方北<em class="r">金</em>居其北，曰赢，侯王不宁，用兵进吉退凶。日方南<em class="r">金</em>居其北，日方北<em class="r">金</em>居其南，曰缩，侯王有忧，用兵退吉进凶。用兵象<em class="r">太白</em>：<em class="r">太白</em>行疾，疾行；迟，迟行。角，敢战。动摇躁，躁。圜以静，静。顺角所指，吉；反之，皆凶。出则出兵，入则入兵。赤角，有战；白角，有丧；黑圜角，忧，有水事；青圜小角，忧，有木事；黄圜和角，有土事，有年。其已出三日而复，有微入，入三日乃复盛出，是谓耎，其下国有军败将北。其已入三日又复微出，出三日而复盛入，其下国有忧；师有粮食兵革，遗人用之；卒虽众，将为人虏。其出西失行，外国败；其出东失行，中国败。其色大圜黄滜，可为好事；其圜大赤，兵盛不战。</p>
<p><em class="r">太白</em>白，比<em class="r">狼</em>；赤，比<em class="r">心</em>；黄，比<em class="r">参</em>左肩；苍，比<em class="r">参</em>右肩；黑，比<em class="r">奎</em>大星。五星皆从<em class="r">太白</em>而聚乎一舍，其下之国可以兵从天下。居实，有得也；居虚，无得也。行胜色，色胜位，有位胜无位，有色胜无色，行得尽胜之。出而留桑榆间，疾其下国。上而疾，未尽其日，过参天，疾其对国。上复下，下复上，有反将。其入月，将僇。<em class="r">金</em>、<em class="r">木</em>星合，光，其下战不合，兵虽起而不斗；合相毁，野有破军。出西方，昏而出阴，阴兵强；暮食出，小弱；夜半出，中弱；鸡鸣出，大弱：是谓阴陷于阳。其在东方，乘明而出阳，阳兵之强；鸡鸣出，小弱；夜半出，中弱；昏出，大弱：是谓阳陷于阴。<em class="r">太白</em>伏也，以出兵，兵有殃。其出卯南，南胜北方；出卯北，北胜南方；正在卯，东国利。出酉北，北胜南方；出酉南，南胜北方；正在酉，西国胜。</p>
<p>其与列星相犯，小战；五星，大战。其相犯，<em class="r">太白</em>出其南，南国败；出其北，北国败。行疾，武；不行，文。色白五芒，出蚤为月蚀，晚为天夭及彗星，将发其国。出东为德，举事左之迎之，吉。出西为刑，举事右之背之，吉。反之皆凶。<em class="r">太白</em>光见景，战胜。昼见而经天，是谓争明，强国弱，小国强，女主昌。</p>
<p><em class="r">亢</em>为疏庙，<em class="r">太白</em>庙也。<em class="r">太白</em>，大臣也，其号上公。其他名<em class="r">殷星</em>、<em class="r">太正</em>、<em class="r">营星</em>、<em class="r">观星</em>、<em class="r">宫星</em>、<em class="r">明星</em>、<em class="r">大衰</em>、<em class="r">大泽</em>、<em class="r">终星</em>、<em class="r">大相</em>、<em class="r">天浩</em>、<em class="r">序星</em>、<em class="r">月纬</em>。大司马位谨候此。</p>
<p>察日辰之会，以治<em class="r">辰星</em>之位。曰北方水，太阴之精，主冬，日壬、癸。刑失者，罚出<em class="r">辰星</em>，以其宿命国。</p>
<p>是正四时：仲春春分，夕出郊<em class="r">奎</em>、<em class="r">娄</em>、<em class="r">胃</em>东五舍，为<em class="r">齐</em>；仲夏夏至，夕出郊<em class="r">东井</em>、<em class="r">舆鬼</em>、<em class="r">柳</em>东七舍，为<em class="r">楚</em>；仲秋秋分，夕出郊<em class="r">角</em>、<em class="r">亢</em>、<em class="r">氐</em>、<em class="r">房</em>东四舍，为<em class="r">汉</em>；仲冬冬至，晨出郊东方，与<em class="r">尾</em>、<em class="r">箕</em>、<em class="r">斗</em>、<em class="r">牵牛</em>俱西，为中国。其出入常以辰、戌、丑、未。</p>
<p>其蚤，为月蚀；晚，为彗星及天夭。其时宜效不效为失，追兵在外不战。一时不出，其时不和；四时不出，天下大饥。其当效而出也，色白为旱，黄为五谷熟，赤为兵，黑为水。出东方，大而白，有兵于外，解。常在东方，其赤，中国胜；其西而赤，外国利。无兵于外而赤，兵起。其与<em class="r">太白</em>俱出东方，皆赤而角，外国大败，中国胜；其与<em class="r">太白</em>俱出西方，皆赤而角，外国利。五星分天之中，积于东方，中国利；积于西方，外国用兵者利。五星皆从<em class="r">辰星</em>而聚于一舍，其所舍之国可以法致天下。<em class="r">辰星</em>不出，<em class="r">太白</em>为客；其出，<em class="r">太白</em>为主。出而与<em class="r">太白</em>不相从，野虽有军，不战。出东方，<em class="r">太白</em>出西方；若出西方，<em class="r">太白</em>出东方，为格，野虽有兵不战。失其时而出，为当寒反温，当温反寒。当出不出，是谓击卒，兵大起。其入<em class="r">太白</em>中而上出，破军杀将，客军胜；下出，客亡地。<em class="r">辰星</em>来抵<em class="r">太白</em>，<em class="r">太白</em>不去，将死。正旗上出，破军杀将，客胜；下出，客亡地。视旗所指，以命破军。其绕环<em class="r">太白</em>，若与斗，大战，客胜。<em class="r">兔</em>过<em class="r">太白</em>，间可械剑，小战，客胜。<em class="r">兔</em>居<em class="r">太白</em>前，军罢；出<em class="r">太白</em>左，小战；摩<em class="r">太白</em>，有数万人战，主人吏死；出<em class="r">太白</em>右，去三尺，军急约战。青角，兵忧；黑角，水。赤行穷兵之所终。</p>
<p><em class="r">兔</em>七命，曰<em class="r">小正</em>、<em class="r">辰星</em>、<em class="r">天欃</em>、<em class="r">安周星</em>、<em class="r">细爽</em>、<em class="r">能星</em>、<em class="r">钩星</em>。其色黄而小，出而易处，天下之文变而不善矣。<em class="r">兔</em>五色，青圜忧，白圜丧，赤圜中不平，黑圜吉。赤角犯我城，黄角地之争，白角号泣之声。</p>
<p>其出东方，行四舍四十八日，其数二十日，而反入于东方；其出西方，行四舍四十八日，其数二十日，而反入于西方。其一候之<em class="r">营室</em>、<em class="r">角</em>、<em class="r">毕</em>、<em class="r">箕</em>、<em class="r">柳</em>。出<em class="r">房</em>、<em class="r">心</em>间，地动。</p>
<p><em class="r">辰星</em>之色：春，青黄；夏，赤白；秋，青白，而岁熟；冬，黄而不明。即变其色，其时不昌。春不见，大风，秋则不实。夏不见，有六十日之旱，月蚀。秋不见，有兵，春则不生。冬不见，阴雨六十日，有流邑，夏则不长。</p>
<p><em class="r">角</em>、<em class="r">亢</em>、<em class="r">氐</em>，<em class="r">兖州</em>。<em class="r">房</em>、<em class="r">心</em>，<em class="r">豫州</em>。<em class="r">尾</em>、<em class="r">箕</em>，<em class="r">幽州</em>。<em class="r">斗</em>，<em class="r">江</em>、<em class="r">湖</em>。<em class="r">牵牛</em>、<em class="r">婺女</em>，<em class="r">杨州</em>。<em class="r">虚</em>、<em class="r">危</em>，<em class="r">青州</em>。<em class="r">营室</em>至<em class="r">东壁</em>，<em class="r">并州</em>。<em class="r">奎</em>、<em class="r">娄</em>、<em class="r">胃</em>，<em class="r">徐州</em>。<em class="r">昴</em>、<em class="r">毕</em>，<em class="r">冀州</em>。<em class="r">觜觿</em>、<em class="r">参</em>，<em class="r">益州</em>。<em class="r">东井</em>、<em class="r">舆鬼</em>，<em class="r">雍州</em>。<em class="r">柳</em>、<em class="r">七星</em>、<em class="r">张</em>，<em class="r">三河</em>。<em class="r">翼</em>、<em class="r">轸</em>，<em class="r">荆州</em>。</p>
<p><em class="r">七星</em>为员官，<em class="r">辰星</em>庙，蛮夷星也。</p>
<p>两军相当，日晕；晕等，力钧；厚长大，有胜；薄短小，无胜。重抱大破无。抱为和，背为不和，为分离相去。直为自立，立侯王；破军杀将。负且戴，有喜。围在中，中胜；在外，外胜。青外赤中，以和相去；赤外青中，以恶相去。气晕先至而后去，居军胜。先至先去，前利后病；后至后去，前病后利；后至先去，前后皆病，居军不胜。见而去，其发疾，虽胜无功。见半日以上，功大。白虹屈短，上下兑，有者下大流血。日晕制胜，近期三十日，远期六十日。</p>
<p>其食，食所不利；复生，生所利；而食益尽，为主位。以其直及日所宿，加以日时，用命其国也。</p>
<p>月行中道，安宁和平。阴间，多水，阴事。外北三尺，阴星。北三尺，太阴，大水，兵。阳间，骄恣。阳星，多暴狱。太阳，大旱丧也。<em class="r">角</em>、<em class="r">天门</em>，十月为四月，十一月为五月，十二月为六月，水发，近三尺，远五尺。犯四辅，辅臣诛。行<em class="r">南北河</em>，以阴阳言，旱水兵丧。</p>
<p>月蚀<em class="r">岁星</em>，其宿地，饥若亡。<em class="r">荧惑</em>也乱，<em class="r">填星</em>也下犯上，<em class="r">太白</em>也强国以战败，<em class="r">辰星</em>也女乱。蚀<em class="r">大角</em>，主命者恶之；<em class="r">心</em>，则为内贼乱也；列星，其宿地忧。</p>
<p>月食始日，五月者六，六月者五，五月复六，六月者一，而五月者五，凡百一十三月而复始。故月蚀，常也；日蚀，为不臧也。甲、乙，四海之外，日月不占。丙、丁，<em class="r">江</em>、<em class="r">淮</em>、海<em class="r">岱</em>也。戊、己，<em class="r">中州</em>、<em class="r">河</em>、<em class="r">济</em>也。庚、辛，<em class="r">华山</em>以西。壬、癸，<em class="r">恒山</em>以北。日蚀，国君；月蚀，将相当之。</p>
<p>国皇星，大而赤，状类<em class="r">南极</em>。所出，其下起兵，兵强；其冲不利。</p>
<p>昭明星，大而白，无角，乍上乍下。所出国，起兵，多变。</p>
<p>五残星，出正东东方之野。其星状类<em class="r">辰星</em>，去地可六丈。</p>
<p>大贼星，出正南南方之野。星去地可六丈，大而赤，数动，有光。</p>
<p>司危星，出正西西方之野。星去地可六丈，大而白，类<em class="r">太白</em>。</p>
<p>狱汉星，出正北北方之野。星去地可六丈，大而赤，数动，察之中青。此四野星所出，出非其方，其下有兵，冲不利。</p>
<p>四填星，所出四隅，去地可四丈。</p>
<p>地维咸光，亦出四隅，去地可三丈，若月始出。所见，下有乱；乱者亡，有德者昌。</p>
<p>烛星，状如<em class="r">太白</em>，其出也不行。见则灭。所烛者，城邑乱。</p>
<p>如星非星，如云非云，命曰归邪。归邪出，必有归国者。</p>
<p>星者，金之散气，其本曰火。星众，国吉；少则凶。</p>
<p>汉者，亦金之散气，其本曰水。汉，星多，多水，少则旱，其大经也。</p>
<p>天鼓，有音如雷非雷，音在地而下及地。其所往者，兵发其下。</p>
<p>天狗，状如大奔星，有声，其下止地，类狗。所堕及，望之如火光炎炎冲天。其下圜如数顷田处，上兑者则有黄色，千里破军杀将。</p>
<p><em class="r">格泽星</em>者，如炎火之状。黄白，起地而上。下大，上兑。其见也，不种而获；不有土功，必有大害。</p>
<p><em class="r">蚩尤</em>之旗，类彗而后曲，象旗。见则王者征伐四方。</p>
<p>旬始，出于<em class="r">北斗</em>旁，状如雄鸡。其怒，青黑，象伏鳖。</p>
<p>枉矢，类大流星，蛇行而仓黑，望之如有毛羽然。</p>
<p>长庚，如一匹布著天。此星见，兵起。</p>
<p>星坠至地，则石也。<em class="r">河</em>、<em class="r">济</em>之间，时有坠星。</p>
<p>天精而见景星。景星者，德星也。其状无常，常出于有道之国。</p>
<p>凡望云气，仰而望之，三四百里；平望，在桑榆上，千馀二千里；登高而望之，下属地者三千里。云气有兽居上者，胜。</p>
<p>自<em class="r">华</em>以南，气下黑上赤。<em class="r">嵩高</em>、<em class="r">三河</em>之郊，气正赤。<em class="r">恒山</em>之北，气下黑上青。<em class="r">勃</em>、<em class="r">碣</em>、海、<em class="r">岱</em>之间，气皆黑。<em class="r">江</em>、<em class="r">淮</em>之间，气皆白。</p>
<p>徒气白。土功气黄。车气乍高乍下，往往而聚。骑气卑而布。卒气抟。前卑而后高者，疾；前方而后高者，兑；后兑而卑者，却。其气平者其行徐。前高而后卑者，不止而反。气相遇者，卑胜高，兑胜方。气来卑而循车通者，不过三四日，去之五六里见。气来高七八尺者，不过五六日，去之十馀里见。气来高丈馀二丈者，不过三四十日，去之五六十里见。</p>
<p>稍云精白者，其将悍，其士怯。其大根而前绝远者，当战。青白，其前低者，战胜；其前赤而仰者，战不胜。阵云如立垣。杼云类杼。轴云抟两端兑。杓云如绳者，居前亘天，其半半天。其蛪者类阙旗故。钩云句曲。诸此云见，以五色合占。而泽抟密，其见动人，乃有占；兵必起，合斗其直。</p>
<p><em class="r">王朔</em>所候，决于日旁。日旁云气，人主象。皆如其形以占。</p>
<p>故北夷之气如群畜穹闾，<em class="r">南夷</em>之气类舟船幡旗。大水处，败军场，破国之虚，下有积钱，金宝之上，皆有气，不可不察。海旁娠气象楼台；广野气成宫阙然。云气各象其山川人民所聚积。</p>
<p>故候息耗者，入国邑，视封疆田畴之正治，城郭室屋门户之润泽，次至车服畜产精华。实息者，吉；虚耗者，凶。</p>
<p>若烟非烟，若云非云，郁郁纷纷，萧索轮囷，是谓卿云。卿云，喜气也。若雾非雾，衣冠而不濡，见则其域被甲而趋。</p>
<p>夫雷电、虾虹、辟历、夜明者，阳气之动者也，春夏则发，秋冬则藏，故候者无不司之。</p>
<p>天开县物，地动坼绝。山崩及徙，川塞谿垘；水澹地长，泽竭见象。城郭门闾，闺臬槁枯；宫庙邸第，人民所次。谣俗车服，观民饮食。五谷草木，观其所属。仓府厩库，四通之路。六畜禽兽，所产去就；鱼鳖鸟鼠，观其所处。鬼哭若呼，其人逢俉。化言，诚然。</p>
<p>凡候岁美恶，谨候岁始。岁始或冬至日，产气始萌。腊明日，人众卒岁，一会饮食，发阳气，故曰初岁。正月旦，王者岁首；立春日，四时之始也。四始者，候之日。</p>
<p>而<em class="r">汉魏鲜</em>集腊明正月旦决八风。风从南方来，大旱；西南，小旱；西方，有兵；西北，戎菽为，小雨，趣兵；北方，为中岁；东北，为上岁；东方，大水；东南，民有疾疫，岁恶。故八风各与其冲对，课多者为胜。多胜少，久胜亟，疾胜徐。旦至食，为麦；食至日呋，为稷；昳至铺，为黍；铺至下铺，为菽；下铺至日入，为麻。欲终日有云，有风，有日。日当其时者，深而多实；无云有风日，当其时，浅而多实；有云风，无日，当其时，深而少实；有日，无云，不风，当其时者稼有败。如食顷，小败；熟五斗米顷，大败。则风复起，有云，其稼复起。各以其时用云色占种所宜。其雨雪若寒，岁恶。</p>
<p>是日光明，听都邑人民之声。声宫，则岁善，吉；商，则有兵；徵，旱；羽，水；角，岁恶。</p>
<p>或从正月旦比数雨。率日食一升，至七升而极；过之，不占。数至十二日，日直其月，占水旱。为其环域千里内占，则为天下候，竟正月。月所离列宿，日、风、云，占其国。然必察<em class="r">太岁</em>所在。在<em class="r">金</em>，穰；<em class="r">水</em>，毁；<em class="r">木</em>，饥；<em class="r">火</em>，旱。此其大经也。</p>
<p>正月上甲，风从东方，宜蚕；风从西方，若旦黄云，恶。</p>
<p>冬至短极，县土炭，炭动，鹿解角，兰根出，泉水跃，略以知日至，要决晷景。<em class="r">岁星</em>所在，五谷逢昌。其对为冲，岁乃有殃。</p>
<p><em class="r">太史公</em>曰：自初生民以来，世主曷尝不历日月星辰？及至五家、三代，绍而明之，内冠带，外夷狄，分中国为十有二州，仰则观象于天，俯则法类于地。天则有日月，地则有阴阳。天有五星，地有五行。天则有列宿，地则有州域。三光者，阴阳之精，气本在地，而圣人统理之。</p>
<p><em class="r">幽厉</em>以往，尚矣。所见天变，皆国殊窟穴，家占物怪，以合时应，其文图籍机祥不法。是以<em class="r">孔子</em>论六经，纪异而说不书。至天道命，不传；传其人，不待告；告非其人，虽言不著。</p>
<p>昔之传天数者：<em class="r">高辛</em>之前，<em class="r">重</em>、<em class="r">黎</em>；于<em class="r">唐</em>、<em class="r">虞</em>，<em class="r">羲</em>、<em class="r">和</em>；<em class="r">有夏</em>，<em class="r">昆吾</em>；<em class="r">殷商</em>，<em class="r">巫咸</em>；<em class="r">周室</em>，<em class="r">史佚</em>、<em class="r">苌弘</em>；于<em class="r">宋</em>，<em class="r">子韦</em>；<em class="r">郑</em>则<em class="r">裨灶</em>；在<em class="r">齐</em>，<em class="r">甘公</em>；<em class="r">楚</em>，<em class="r">唐眛</em>；<em class="r">赵</em>，<em class="r">尹皋</em>；<em class="r">魏</em>，<em class="r">石申</em>。</p>
<p>夫天运，三十岁一小变，百年中变，五百载大变；三大变一纪，三纪而大备：此其大数也。为国者必贵三五。上下各千岁，然后天人之际续备。</p>
<p><em class="r">太史公</em>推古天变，未有可考于今者。盖略以<em class="r">春秋</em>二百四十二年之间，日蚀三十六，彗星三见，<em class="r">宋襄公</em>时星陨如雨。天子微，诸侯力政，五伯代兴，更为主命。自是之后，众暴寡，大并小。<em class="r">秦</em>、<em class="r">楚</em>、<em class="r">吴</em>、<em class="r">越</em>，夷狄也，为强伯。<em class="r">田氏</em>篡<em class="r">齐</em>，三家分<em class="r">晋</em>，并为<em class="r">战国</em>。争于攻取，兵革更起，城邑数屠，因以饥馑疾疫焦苦，臣主共忧患，其察机祥候星气尤急。近世十二诸侯七国相王，言从衡者继踵，而<em class="r">皋</em>、<em class="r">唐</em>、<em class="r">甘</em>、<em class="r">石</em>因时务论其书传，故其占验凌杂米盐。</p>
<p>二十八舍主十二州，<em class="r">斗</em>秉兼之，所从来久矣。<em class="r">秦</em>之疆也，候在<em class="r">太白</em>，占于<em class="r">狼</em>、<em class="r">弧</em>。<em class="r">吴</em>、<em class="r">楚</em>之疆，候在<em class="r">荧惑</em>，占于<em class="r">鸟衡</em>。<em class="r">燕</em>、<em class="r">齐</em>之疆，候在<em class="r">辰星</em>，占于<em class="r">虚</em>、<em class="r">危</em>。<em class="r">宋</em>、<em class="r">郑</em>之疆，候在<em class="r">岁星</em>，占于<em class="r">房</em>、<em class="r">心</em>。<em class="r">晋</em>之疆，亦候在<em class="r">辰星</em>，占于<em class="r">参</em>、<em class="r">罚</em>。</p>
<p>及<em class="r">秦</em>并吞<em class="r">三晋</em>、<em class="r">燕</em>、<em class="r">代</em>，自<em class="r">河</em>山以南者中国。中国于四海内则在东南，为阳；阳则日、<em class="r">岁星</em>、<em class="r">荧惑</em>、<em class="r">填星</em>；占于<em class="r">街</em>南，<em class="r">毕</em>主之。其西北则<em class="r">胡</em>、<em class="r">貉</em>、<em class="r">月氏</em>诸衣旃裘引弓之民，为阴；阴则月、<em class="r">太白</em>、<em class="r">辰星</em>；占于<em class="r">街</em>北，<em class="r">昴</em>主之。故中国山川东北流，其维，首在<em class="r">陇</em>、<em class="r">蜀</em>，尾没于<em class="r">勃</em>、<em class="r">碣</em>。是以<em class="r">秦</em>、<em class="r">晋</em>好用兵，复占<em class="r">太白</em>，<em class="r">太白</em>主中国；而<em class="r">胡</em>、<em class="r">貉</em>数侵掠，独占<em class="r">辰星</em>，<em class="r">辰星</em>出入躁疾，常主夷狄：其大经也。此更为客主人。<em class="r">荧惑</em>为孛，外则理兵，内则理政。故曰“虽有明天子，必视<em class="r">荧惑</em>所在”。诸侯更强，时灾异记，无可录者。</p>
<p><em class="r">秦始皇</em>之时，十五年彗星四见，久者八十日，长或竟天。其后<em class="r">秦</em>遂以兵灭六王，并中国，外攘四夷，死人如乱麻，因以<em class="r">张楚</em>并起，三十年之间兵相骀藉，不可胜数。自<em class="r">蚩尤</em>以来，未尝若斯也。</p>
<p><em class="r">项羽</em>救<em class="r">钜鹿</em>，枉矢西流，<em class="r">山东</em>遂合从诸侯，西坑<em class="r">秦</em>人，诛屠<em class="r">咸阳</em>。</p>
<p><em class="r">汉</em>之兴，五星聚于<em class="r">东井</em>。<em class="r">平城</em>之围，月晕<em class="r">参</em>、<em class="r">毕</em>七重。诸<em class="r">吕</em>作乱，日蚀，昼晦。<em class="r">吴楚</em>七国叛逆，彗星数丈，天狗过<em class="r">梁</em>野；及兵起，遂伏尸流血其下。<em class="r">元光</em>、<em class="r">元狩</em>，<em class="r">蚩尤</em>之旗再见，长则半天。其后京师师四出，诛夷狄者数十年，而伐<em class="r">胡</em>尤甚。<em class="r">越</em>之亡，<em class="r">荧惑</em>守<em class="r">斗</em>；<em class="r">朝鲜</em>之拔，星茀于<em class="r">河</em>戍；兵征<em class="r">大宛</em>，星茀<em class="r">招摇</em>：此其荦荦大者。若至委曲小变，不可胜道。由是观之，未有不先形见而应随之者也。</p>
<p>夫自<em class="r">汉</em>之为天数者，星则<em class="r">唐都</em>，气则<em class="r">王朔</em>，占岁则<em class="r">魏鲜</em>。故<em class="r">甘</em>、<em class="r">石</em>历五星法，唯独<em class="r">荧惑</em>有反逆行；逆行所守，及他星逆行，日月薄蚀，皆以为占。</p>
<p>余观史记，考行事，百年之中，五星无出而不反逆行，反逆行，尝盛大而变色；日月薄蚀，行南北有时：此其大度也。故<em class="r">紫宫</em>、<em class="r">房心</em>、<em class="r">权衡</em>、<em class="r">咸池</em>、<em class="r">虚危</em>列宿部星，此天之五官坐位也，为经，不移徙，大小有差，阔狭有常。<em class="r">水</em>、<em class="r">火</em>、<em class="r">金</em>、<em class="r">木</em>、<em class="r">填星</em>，此五星者，天之五佐，为纬，见伏有时，所过行赢缩有度。</p>
<p>日变修德，月变省刑，星变结和。凡天变，过度乃占。国君强大，有德者昌；弱小，饰诈者亡。太上修德，其次修政，其次修救，其次修禳，正下无之。夫常星之变希见，而三光之占亟用。日月晕适，云风，此天之客气，其发见亦有大运。然其与政事俯仰，最近天人之符。此五者，天之感动。为天数者，必通三五。终始古今，深观时变，察其精粗，则天官备矣。</p>
<divclass="kindle-cn-para-2em-indent">
苍帝行德，_天门_为之开。赤帝行德，天牢为之空。黄帝行德，天夭为之起。风从西北来，必以庚、辛。一秋中，五至，大赦；三至，小赦。白帝行德，以正月二十日、二十一日，月晕围，常大赦载，谓有太阳也。一曰：白帝行德，_毕_、_昴_为之围。围三暮，德乃成；不三暮，及围不合，德不成。二曰：以_辰_围，不出其旬。黑帝行德，_天关_为之动。天行德，天子更立年；不德，风雨破石。_三能_、_三衡_者，天廷也。客星出天廷，有奇令。
		</div>
	</div>
</main>

</body>
</html>
