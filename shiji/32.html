<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷三十二齐太公世家第二</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 0.9em;
		color: #555;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote *{font-size: 98%;}
</style>
<body>

<main role="main" class="flex-shrink-0">
	<div class="container-lg">
		<h1>史记卷三十二齐太公世家第二</h1>
		<div class="content">
			<p><em class="r">太公望吕尚</em>者，<em class="r">东海</em>上人。其先祖尝为四岳，佐<em class="r">禹</em>平水土甚有功。<em class="r">虞夏</em>之际封于<em class="r">吕</em>，或封于<em class="r">申</em>，姓<em class="r">姜氏</em>。<em class="r">夏商</em>之时，<em class="r">申</em>、<em class="r">吕</em>或封枝庶子孙，或为庶人，<em class="r">尚</em>其后苗裔也。本姓<em class="r">姜氏</em>，从其封姓，故曰<em class="r">吕尚</em>。</p>
<p><em class="r">吕尚</em>盖尝穷困，年老矣，以渔钓奸<em class="r">周西伯</em>。<em class="r">西伯</em>将出猎，卜之，曰“所获非龙非彨，非虎非罴；所获霸王之辅”。于是<em class="r">周西伯</em>猎，果遇<em class="r">太公</em>于<em class="r">渭</em>之阳，与语大说，曰：“自吾先君<em class="r">太公</em>曰‘当有圣人适<em class="r">周</em>，<em class="r">周</em>以兴’。子真是邪？吾<em class="r">太公</em>望子久矣。”故号之曰“<em class="r">太公望</em>”，载与俱归，立为师。</p>
<p>或曰，<em class="r">太公</em>博闻，尝事<em class="r">纣</em>。<em class="r">纣</em>无道，去之。游说诸侯，无所遇，而卒西归<em class="r">周西伯</em>。或曰，<em class="r">吕尚</em>处士，隐海滨。<em class="r">周西伯</em>拘<em class="r">羑里</em>，<em class="r">散宜生</em>、<em class="r">闳夭</em>素知而招<em class="r">吕尚</em>。<em class="r">吕尚</em>亦曰“吾闻<em class="r">西伯</em>贤，又善养老，盍往焉”。三人者为<em class="r">西伯</em>求美女奇物，献之于<em class="r">纣</em>，以赎<em class="r">西伯</em>。<em class="r">西伯</em>得以出，反国。言<em class="r">吕尚</em>所以事<em class="r">周</em>虽异，然要之为<em class="r">文武</em>师。</p>
<p><em class="r">周西伯昌</em>之脱<em class="r">羑里</em>归，与<em class="r">吕尚</em>阴谋修德以倾<em class="r">商</em>政，其事多兵权与奇计，故后世之言兵及<em class="r">周</em>之阴权皆宗<em class="r">太公</em>为本谋。<em class="r">周西伯</em>政平，及断<em class="r">虞芮</em>之讼，而诗人称<em class="r">西伯</em>受命曰<em class="r">文王</em>。伐<em class="r">崇</em>、<em class="r">密须</em>、<em class="r">犬夷</em>，大作<em class="r">丰邑</em>。天下三分，其二归<em class="r">周</em>者，<em class="r">太公</em>之谋计居多。</p>
<p><em class="r">文王</em>崩，<em class="r">武王</em>即位。九年，欲修<em class="r">文王</em>业，东伐以观诸侯集否。师行，<em class="r">师尚父</em>左杖黄钺，右把白旄以誓，曰：“苍兕苍兕，总尔众庶，与尔舟楫，后至者斩！”遂至<em class="r">盟津</em>。诸侯不期而会者八百诸侯。诸侯皆曰：“<em class="r">纣</em>可伐也。”<em class="r">武王</em>曰：“未可。”还师，与<em class="r">太公</em>作此《太誓》。</p>
<p>居二年，<em class="r">纣</em>杀<em class="r">王子比干</em>，囚<em class="r">箕子</em>。<em class="r">武王</em>将伐<em class="r">纣</em>，卜，龟兆不吉，风雨暴至。群公尽惧，唯<em class="r">太公</em>强之劝<em class="r">武王</em>，<em class="r">武王</em>于是遂行。十一年正月甲子，誓于<em class="r">牧野</em>，伐<em class="r">商纣</em>。<em class="r">纣</em>师败绩。<em class="r">纣</em>反走，登<em class="r">鹿台</em>，遂追斩<em class="r">纣</em>。明日，<em class="r">武王</em>立于社，群公奉明水，<em class="r">卫康叔封</em>布采席，<em class="r">师尚父</em>牵牲，<em class="r">史佚</em>策祝，以告神讨<em class="r">纣</em>之罪。散<em class="r">鹿台</em>之钱，发<em class="r">钜桥</em>之粟，以振贫民。封<em class="r">比干</em>墓，释<em class="r">箕子</em>囚。迁九鼎，修<em class="r">周</em>政，与天下更始。<em class="r">师尚父</em>谋居多。</p>
<p>于是<em class="r">武王</em>已平<em class="r">商</em>而王天下，封<em class="r">师尚父</em>于<em class="r">齐营丘</em>。东就国，道宿行迟。逆旅之人曰：“吾闻时难得而易失。客寝甚安，殆非就国者也。”<em class="r">太公</em>闻之，夜衣而行，犁明至国。<em class="r">莱侯</em>来伐，与之争<em class="r">营丘</em>。<em class="r">营丘</em>边<em class="r">莱</em>。<em class="r">莱</em>人，夷也，会<em class="r">纣</em>之乱而<em class="r">周</em>初定，未能集远方，是以与<em class="r">太公</em>争国。</p>
<p><em class="r">大公</em>至国，修政，因其俗，简其礼，通商工之业，便鱼盐之利，而人民多归<em class="r">齐</em>，<em class="r">齐</em>为大国。及<em class="r">周成王</em>少时，<em class="r">管蔡</em>作乱，<em class="r">淮夷</em>畔<em class="r">周</em>，乃使<em class="r">召康公</em>命<em class="r">太公</em>曰：“东至海，西至<em class="r">河</em>，南至<em class="r">穆陵</em>，北至<em class="r">无棣</em>，五侯九伯，实得征之。”<em class="r">齐</em>由此得征伐，为大国。都<em class="r">营丘</em>。</p>
<p>盖<em class="r">太公</em>之卒百有馀年，子<em class="r">丁公吕伋</em>立。<em class="r">丁公</em>卒，子<em class="r">乙公得</em>立。<em class="r">乙公</em>卒，子<em class="r">癸公慈母</em>立。<em class="r">癸公</em>卒，子<em class="r">哀公不辰</em>立。</p>
<p><em class="r">哀公</em>时，<em class="r">纪侯</em>谮之<em class="r">周</em>，<em class="r">周</em>烹<em class="r">哀公</em>而立其弟<em class="r">静</em>，是为<em class="r">胡公</em>。<em class="r">胡公</em>徙都<em class="r">薄姑</em>，而当<em class="r">周夷王</em>之时。</p>
<p><em class="r">哀公</em>之同母少弟<em class="r">山</em>怨<em class="r">胡公</em>，乃与其党率<em class="r">营丘</em>人袭攻杀<em class="r">胡公</em>而自立，是为<em class="r">献公</em>。<em class="r">献公</em>元年，尽逐<em class="r">胡公</em>子，因徙<em class="r">薄姑</em>都，治<em class="r">临菑</em>。</p>
<p>九年，<em class="r">献公</em>卒，子<em class="r">武公寿</em>立。<em class="r">武公</em>九年，<em class="r">周厉王</em>出奔，居<em class="r">彘</em>。十年，王室乱，大臣行政，号曰“共和”。二十四年，<em class="r">周宣王</em>初立。</p>
<p>二十六年，<em class="r">武公</em>卒，子<em class="r">厉公无忌</em>立。<em class="r">厉公</em>暴虐，故<em class="r">胡公</em>子复入<em class="r">齐</em>，<em class="r">齐</em>人欲立之，乃与攻杀<em class="r">厉公</em>。<em class="r">胡公</em>子亦战死。<em class="r">齐</em>人乃立<em class="r">厉公</em>子<em class="r">赤</em>为君，是为<em class="r">文公</em>，而诛杀<em class="r">厉公</em>者七十人。</p>
<p><em class="r">文公</em>十二年卒，子<em class="r">成公脱</em>立。<em class="r">成公</em>九年卒，子<em class="r">庄公购</em>立。</p>
<p><em class="r">庄公</em>二十四年，<em class="r">犬戎</em>杀<em class="r">幽王</em>，<em class="r">周</em>东徙<em class="r">雒</em>。<em class="r">秦</em>始列为诸侯。五十六年，<em class="r">晋</em>弑其君<em class="r">昭侯</em>。</p>
<p>六十四年，<em class="r">庄公</em>卒，子<em class="r">釐公禄甫</em>立。</p>
<p><em class="r">釐公</em>九年，<em class="r">鲁隐公</em>初立。十九年，<em class="r">鲁桓公</em>弑其兄<em class="r">隐公</em>而自立为君。</p>
<p>二十五年，<em class="r">北戎</em>伐<em class="r">齐</em>。<em class="r">郑</em>使<em class="r">太子忽</em>来救<em class="r">齐</em>，<em class="r">齐</em>欲妻之。<em class="r">忽</em>曰：“<em class="r">郑</em>小<em class="r">齐</em>大，非我敌。”遂辞之。</p>
<p>三十二年，<em class="r">釐公</em>同母弟<em class="r">夷仲年</em>死。其子曰<em class="r">公孙无知</em>，<em class="r">釐公</em>爱之，令其秩服奉养比太子。</p>
<p>三十三年，<em class="r">釐公</em>卒，<em class="r">太子诸兒</em>立，是为<em class="r">襄公</em>。</p>
<p><em class="r">襄公</em>元年，始为太子时，尝与<em class="r">无知</em>斗，及立，绌<em class="r">无知</em>秩服，<em class="r">无知</em>怨。</p>
<p>四年，<em class="r">鲁桓公</em>与夫人如<em class="r">齐</em>。<em class="r">齐襄公</em>故尝私通<em class="r">鲁夫人</em>。<em class="r">鲁夫人</em>者，<em class="r">襄公</em>女弟也，自<em class="r">釐公</em>时嫁为<em class="r">鲁桓公</em>妇，及<em class="r">桓公</em>来而<em class="r">襄公</em>复通焉。<em class="r">鲁桓公</em>知之，怒夫人，夫人以告<em class="r">齐襄公</em>。<em class="r">齐襄公</em>与<em class="r">鲁</em>君饮，醉之，使力士<em class="r">彭生</em>抱上<em class="r">鲁</em>君车，因拉杀<em class="r">鲁桓公</em>，<em class="r">桓公</em>下车则死矣。<em class="r">鲁</em>人以为让，而<em class="r">齐襄公</em>杀<em class="r">彭生</em>以谢<em class="r">鲁</em>。</p>
<p>八年，伐<em class="r">纪</em>，<em class="r">纪</em>迁去其邑。</p>
<p>十二年，初，<em class="r">襄公</em>使<em class="r">连称</em>、<em class="r">管至父</em>戍<em class="r">葵丘</em>，瓜时而往，及瓜而代。往戍一岁，卒瓜时而公弗为发代。或为请代，公弗许。故此二人怒，因<em class="r">公孙无知</em>谋作乱。<em class="r">连称</em>有从妹在公宫，无宠，使之间<em class="r">襄公</em>，曰“事成以女为<em class="r">无知</em>夫人”。冬十二月，<em class="r">襄公</em>游<em class="r">姑棼</em>，遂猎<em class="r">沛丘</em>。见彘，从者曰“彭生”。公怒，射之，彘人立而啼。公惧，坠车伤足，失屦。反而鞭主屦者<em class="r">茀</em>三百。<em class="r">茀</em>出宫。而<em class="r">无知</em>、<em class="r">连称</em>、<em class="r">管至父</em>等闻公伤，乃遂率其众袭宫。逢主屦<em class="r">茀</em>，<em class="r">茀</em>曰：“且无入惊宫，惊宫未易入也。”<em class="r">无知</em>弗信，<em class="r">茀</em>示之创，乃信之。待宫外，令<em class="r">茀</em>先入。<em class="r">茀</em>先入，即匿<em class="r">襄公</em>户间。良久，<em class="r">无知</em>等恐，遂入宫。<em class="r">茀</em>反与宫中及公之幸臣攻<em class="r">无知</em>等，不胜，皆死。<em class="r">无知</em>入宫，求公不得。或见人足于户间，发视，乃<em class="r">襄公</em>，遂弑之，而<em class="r">无知</em>自立为<em class="r">齐</em>君。</p>
<p><em class="r">桓公</em>元年春，<em class="r">齐</em>君<em class="r">无知</em>游于<em class="r">雍林</em>。<em class="r">雍林</em>人尝有怨<em class="r">无知</em>，及其往游，<em class="r">雍林</em>人袭杀<em class="r">无知</em>，告<em class="r">齐</em>大夫曰：“<em class="r">无知</em>弑<em class="r">襄公</em>自立，臣谨行诛。唯大夫更立公子之当立者，唯命是听。”</p>
<p>初，<em class="r">襄公</em>之醉杀<em class="r">鲁桓公</em>，通其夫人，杀诛数不当，淫于妇人，数欺大臣，群弟恐祸及，故次弟<em class="r">纠</em>奔<em class="r">鲁</em>。其母<em class="r">鲁</em>女也。<em class="r">管仲</em>、<em class="r">召忽</em>傅之。次弟<em class="r">小白</em>奔<em class="r">莒</em>，<em class="r">鲍叔</em>傅之。<em class="r">小白</em>母，<em class="r">卫</em>女也，有宠于<em class="r">釐公</em>。<em class="r">小白</em>自少好善大夫<em class="r">高傒</em>。及<em class="r">雍林</em>人杀<em class="r">无知</em>，议立君，<em class="r">高</em>、<em class="r">国</em>先阴召<em class="r">小白</em>于<em class="r">莒</em>。<em class="r">鲁</em>闻<em class="r">无知</em>死，亦发兵送<em class="r">公子纠</em>，而使<em class="r">管仲</em>别将兵遮<em class="r">莒</em>道，射中<em class="r">小白</em>带钩。<em class="r">小白</em>详死，<em class="r">管仲</em>使人驰报<em class="r">鲁</em>。<em class="r">鲁</em>送<em class="r">纠</em>者行益迟，六日至<em class="r">齐</em>，则<em class="r">小白</em>已入，<em class="r">高傒</em>立之，是为<em class="r">桓公</em>。</p>
<p><em class="r">桓公</em>之中钩，详死以误<em class="r">管仲</em>，已而载温车中驰行，亦有<em class="r">高</em>、<em class="r">国</em>内应，故得先入立，发兵距<em class="r">鲁</em>。秋，与<em class="r">鲁</em>战于<em class="r">乾时</em>，<em class="r">鲁</em>兵败走，<em class="r">齐</em>兵掩绝<em class="r">鲁</em>归道。<em class="r">齐</em>遗<em class="r">鲁</em>书曰：“<em class="r">子纠</em>兄弟，弗忍诛，请<em class="r">鲁</em>自杀之。<em class="r">召忽</em>、<em class="r">管仲</em>雠也，请得而甘心醢之。不然，将围<em class="r">鲁</em>。”<em class="r">鲁</em>人患之，遂杀<em class="r">子纠</em>于<em class="r">笙渎</em>。<em class="r">召忽</em>自杀，<em class="r">管仲</em>请囚。<em class="r">桓公</em>之立，发兵攻<em class="r">鲁</em>，心欲杀<em class="r">管仲</em>。<em class="r">鲍叔牙</em>曰：“臣幸得从君，君竟以立。君之尊，臣无以增君。君将治<em class="r">齐</em>，即<em class="r">高傒</em>与<em class="r">叔牙</em>足也。君且欲霸王，非<em class="r">管夷吾</em>不可。<em class="r">夷吾</em>所居国国重，不可失也。”于是<em class="r">桓公</em>从之。乃详为召<em class="r">管仲</em>欲甘心，实欲用之。<em class="r">管仲</em>知之，故请往。<em class="r">鲍叔牙</em>迎受<em class="r">管仲</em>，及<em class="r">堂阜</em>而脱桎梏，斋祓而见<em class="r">桓公</em>。<em class="r">桓公</em>厚礼以为大夫，任政。</p>
<p><em class="r">桓公</em>既得<em class="r">管仲</em>，与<em class="r">鲍叔</em>、<em class="r">隰朋</em>、<em class="r">高傒</em>修<em class="r">齐国</em>政，连五家之兵，设轻重鱼盐之利，以赡贫穷，禄贤能，<em class="r">齐</em>人皆说。</p>
<p>二年，伐灭<em class="r">郯</em>，<em class="r">郯</em>子奔<em class="r">莒</em>。初，<em class="r">桓公</em>亡时，过<em class="r">郯</em>，<em class="r">郯</em>无礼，故伐之。</p>
<p>五年，伐<em class="r">鲁</em>，<em class="r">鲁</em>将师败。<em class="r">鲁庄公</em>请献<em class="r">遂邑</em>以平，<em class="r">桓公</em>许，与<em class="r">鲁</em>会<em class="r">柯</em>而盟。<em class="r">鲁</em>将盟，<em class="r">曹沬</em>以匕首劫<em class="r">桓公</em>于坛上，曰：“反<em class="r">鲁</em>之侵地！”<em class="r">桓公</em>许之。已而<em class="r">曹沬</em>去匕首，北面就臣位。<em class="r">桓公</em>后悔，欲无与<em class="r">鲁</em>地而杀<em class="r">曹沬</em>。<em class="r">管仲</em>曰：“夫劫许之而倍信杀之，愈一小快耳，而弃信于诸侯，失天下之援，不可。”于是遂与<em class="r">曹沫</em>三败所亡地于<em class="r">鲁</em>。诸侯闻之，皆信<em class="r">齐</em>而欲附焉。七年，诸侯会<em class="r">桓公</em>于<em class="r">甄</em>，而<em class="r">桓公</em>于是始霸焉。</p>
<p>十四年，<em class="r">陈厉公</em>子<em class="r">完</em>，号<em class="r">敬仲</em>，来奔<em class="r">齐</em>。<em class="r">齐桓公</em>欲以为卿，让；于是以为工正。<em class="r">田成子常</em>之祖也。</p>
<p>二十三年，<em class="r">山戎</em>伐<em class="r">燕</em>，<em class="r">燕</em>告急于<em class="r">齐</em>。<em class="r">齐桓公</em>救<em class="r">燕</em>，遂伐<em class="r">山戎</em>，至于<em class="r">孤竹</em>而还。<em class="r">燕庄公</em>遂送<em class="r">桓公</em>入<em class="r">齐</em>境。<em class="r">桓公</em>曰：“非天子，诸侯相送不出境，吾不可以无礼于<em class="r">燕</em>。”于是分沟割<em class="r">燕</em>君所至与<em class="r">燕</em>，命<em class="r">燕</em>君复修<em class="r">召公</em>之政，纳贡于<em class="r">周</em>，如<em class="r">成康</em>之时。诸侯闻之，皆从<em class="r">齐</em>。</p>
<p>二十七年，<em class="r">鲁湣公</em>母曰<em class="r">哀姜</em>，<em class="r">桓公</em>女弟也。<em class="r">哀姜</em>淫于<em class="r">鲁公子庆父</em>，<em class="r">庆父</em>弑<em class="r">湣公</em>，<em class="r">哀姜</em>欲立<em class="r">庆父</em>，<em class="r">鲁</em>人更立<em class="r">釐公</em>。<em class="r">桓公</em>召<em class="r">哀姜</em>，杀之。</p>
<p>二十八年，<em class="r">卫文公</em>有<em class="r">狄</em>乱，告急于<em class="r">齐</em>。<em class="r">齐</em>率诸侯城<em class="r">楚丘</em>而立<em class="r">卫</em>君。</p>
<p>二十九年，<em class="r">桓公</em>与夫人<em class="r">蔡姬</em>戏船中。<em class="r">蔡姬</em>习水，荡公，公惧，止之，不止，出船，怒，归<em class="r">蔡姬</em>，弗绝。<em class="r">蔡</em>亦怒，嫁其女。<em class="r">桓公</em>闻而怒，兴师往伐。</p>
<p>三十年春，<em class="r">齐桓公</em>率诸侯伐<em class="r">蔡</em>，<em class="r">蔡</em>溃。遂伐<em class="r">楚</em>。<em class="r">楚成王</em>兴师问曰：“何故涉吾地？”<em class="r">管仲</em>对曰：“昔<em class="r">召康公</em>命我先君<em class="r">太公</em>曰：‘五侯九伯，若实征之，以夹辅<em class="r">周室</em>。’赐我先君履，东至海，西至<em class="r">河</em>，南至<em class="r">穆陵</em>，北至<em class="r">无棣</em>。<em class="r">楚</em>贡包茅不入，王祭不具，是以来责。<em class="r">昭王</em>南征不复，是以来问。”<em class="r">楚王</em>曰：“贡之不入，有之，寡人罪也，敢不共乎！<em class="r">昭王</em>之出不复，君其问之水滨。”<em class="r">齐</em>师进次于<em class="r">陉</em>。夏，<em class="r">楚王</em>使<em class="r">屈完</em>将兵扞<em class="r">齐</em>，<em class="r">齐</em>师退次<em class="r">召陵</em>。<em class="r">桓公</em>矜<em class="r">屈完</em>以其众。<em class="r">屈完</em>曰：“君以道则可；若不，则<em class="r">楚方城</em>以为城，<em class="r">江</em>、<em class="r">汉</em>以为沟，君安能进乎？”乃与<em class="r">屈完</em>盟而去。过<em class="r">陈</em>，<em class="r">陈袁涛涂</em>诈<em class="r">齐</em>，令出东方，觉。秋，<em class="r">齐</em>伐<em class="r">陈</em>。是岁，<em class="r">晋</em>杀<em class="r">太子申生</em>。</p>
<p>三十五年夏，会诸侯于<em class="r">葵丘</em>。<em class="r">周襄王</em>使<em class="r">宰孔</em>赐<em class="r">桓公文武</em>胙、彤弓矢、大路，命无拜。<em class="r">桓公</em>欲许之，<em class="r">管仲</em>曰“不可”，乃下拜受赐。秋，复会诸侯于<em class="r">葵丘</em>，益有骄色。<em class="r">周</em>使<em class="r">宰孔</em>会。诸侯颇有叛者。<em class="r">晋侯</em>病，后，遇<em class="r">宰孔</em>。_宰_<em class="r">孔</em>曰：“<em class="r">齐侯</em>骄矣，弟无行。”从之。是岁，<em class="r">晋献公</em>卒，<em class="r">里克</em>杀<em class="r">奚齐</em>、<em class="r">卓子</em>，<em class="r">秦穆公</em>以夫人入<em class="r">公子夷吾</em>为<em class="r">晋</em>君。<em class="r">桓公</em>于是讨<em class="r">晋</em>乱，至<em class="r">高梁</em>，使<em class="r">隰朋</em>立<em class="r">晋</em>君，还。</p>
<p>是时<em class="r">周室</em>微，唯<em class="r">齐</em>、<em class="r">楚</em>、<em class="r">秦</em>、<em class="r">晋</em>为强。<em class="r">晋</em>初与会，<em class="r">献公</em>死，国内乱。<em class="r">秦穆公</em>辟远，不与中国会盟。<em class="r">楚成王</em>初收<em class="r">荆蛮</em>有之，夷狄自置。唯独<em class="r">齐</em>为中国会盟，而<em class="r">桓公</em>能宣其德，故诸侯宾会。于是<em class="r">桓公</em>称曰：“寡人南伐至<em class="r">召陵</em>，望<em class="r">熊山</em>；北伐<em class="r">山戎</em>、<em class="r">离枝</em>、<em class="r">孤竹</em>；西伐<em class="r">大夏</em>，涉<em class="r">流沙</em>；束马悬车登<em class="r">太行</em>，至<em class="r">卑耳山</em>而还。诸侯莫违寡人。寡人兵车之会三，乘车之会六，九合诸侯，一匡天下。昔<em class="r">三代</em>受命，有何以异于此乎？吾欲封<em class="r">泰山</em>，禅<em class="r">梁父</em>。”<em class="r">管仲</em>固谏，不听；乃说<em class="r">桓公</em>以远方珍怪物至乃得封，<em class="r">桓公</em>乃止。</p>
<p>三十八年，<em class="r">周襄王</em>弟<em class="r">带</em>与<em class="r">戎</em>、<em class="r">翟</em>合谋伐<em class="r">周</em>，<em class="r">齐</em>使<em class="r">管仲</em>平<em class="r">戎</em>于<em class="r">周</em>。<em class="r">周</em>欲以上卿礼<em class="r">管仲</em>，<em class="r">管仲</em>顿首曰：“臣陪臣，安敢！”三让，乃受下卿礼以见。三十九年，<em class="r">周襄王</em>弟<em class="r">带</em>来奔<em class="r">齐</em>。<em class="r">齐</em>使<em class="r">仲孙</em>请王，为<em class="r">带</em>谢。<em class="r">襄王</em>怒，弗听。</p>
<p>四十一年，<em class="r">秦穆公</em>虏<em class="r">晋惠公</em>，复归之。是岁，<em class="r">管仲</em>、<em class="r">隰朋</em>皆卒。<em class="r">管仲</em>病，<em class="r">桓公</em>问曰：“群臣谁可相者？”<em class="r">管仲</em>曰：“知臣莫如君。”公曰：“<em class="r">易牙</em>如何？”对曰：“杀子以适君，非人情，不可。”公曰：“<em class="r">开方</em>如何？”对曰：“倍亲以适君，非人情，难近。”公曰：“<em class="r">竖刀</em>如何？”对曰：“自宫以适君，非人情，难亲。”<em class="r">管仲</em>死，而<em class="r">桓公</em>不用<em class="r">管仲</em>言，卒近用三子，三子专权。</p>
<p>四十二年，<em class="r">戎</em>伐<em class="r">周</em>，<em class="r">周</em>告急于<em class="r">齐</em>，<em class="r">齐</em>令诸侯各发卒戍<em class="r">周</em>。是岁，<em class="r">晋公子重耳</em>来，<em class="r">桓公</em>妻之。</p>
<p>四十三年。初，<em class="r">齐桓公</em>之夫人三：曰<em class="r">王姬</em>、<em class="r">徐姬</em>、<em class="r">蔡姬</em>，皆无子。<em class="r">桓公</em>好内，多内宠，如夫人者六人，<em class="r">长卫姬</em>，生<em class="r">无诡</em>；<em class="r">少卫姬</em>，生<em class="r">惠公元</em>；<em class="r">郑姬</em>，生<em class="r">孝公昭</em>；<em class="r">葛嬴</em>，生<em class="r">昭公潘</em>；<em class="r">密姬</em>，生<em class="r">懿公商人</em>；<em class="r">宋华子</em>，生<em class="r">公子雍</em>。<em class="r">桓公</em>与<em class="r">管仲</em>属<em class="r">孝公</em>于<em class="r">宋襄公</em>，以为太子。<em class="r">雍巫</em>有宠于<em class="r">卫共姬</em>，因宦者<em class="r">竖刀</em>以厚献于<em class="r">桓公</em>，亦有宠，<em class="r">桓公</em>许之立<em class="r">无诡</em>。<em class="r">管仲</em>卒，五公子皆求立。冬十月乙亥，<em class="r">齐桓公</em>卒。<em class="r">易牙</em>入，与<em class="r">竖刀</em>因内宠杀群吏，而立<em class="r">公子无诡</em>为君。<em class="r">太子昭</em>奔<em class="r">宋</em>。</p>
<p><em class="r">桓公</em>病，五公子各树党争立。及<em class="r">桓公</em>卒，遂相攻，以故宫中空，莫敢棺。<em class="r">桓公</em>尸在床上六十七日，尸虫出于户。十二月乙亥，<em class="r">无诡</em>立，乃棺赴。辛巳夜，敛殡。</p>
<p><em class="r">桓公</em>十有馀子，要其后立者五人：<em class="r">无诡</em>立三月死，无谥；次<em class="r">孝公</em>；次<em class="r">昭公</em>；次<em class="r">懿公</em>；次<em class="r">惠公</em>。<em class="r">孝公</em>元年三月，<em class="r">宋襄公</em>率诸侯兵送<em class="r">齐太子昭</em>而伐<em class="r">齐</em>。<em class="r">齐</em>人恐，杀其君<em class="r">无诡</em>。<em class="r">齐</em>人将立<em class="r">太子昭</em>，四公子之徒攻太子，太子走<em class="r">宋</em>，<em class="r">宋</em>遂与<em class="r">齐</em>人四公子战。五月，<em class="r">宋</em>败<em class="r">齐</em>四公子师而立<em class="r">太子昭</em>，是为<em class="r">齐孝公</em>。<em class="r">宋</em>以<em class="r">桓公</em>与<em class="r">管仲</em>属之太子，故来征之。以乱故，八月乃葬<em class="r">齐桓公</em>。</p>
<p>六年春，<em class="r">齐</em>伐<em class="r">宋</em>，以其不同盟于<em class="r">齐</em>也。夏，<em class="r">宋襄公</em>卒。七年，<em class="r">晋文公</em>立。</p>
<p>十年，<em class="r">孝公</em>卒，<em class="r">孝公</em>弟<em class="r">潘</em>因<em class="r">卫公子开方</em>杀<em class="r">孝公</em>子而立<em class="r">潘</em>，是为<em class="r">昭公</em>。<em class="r">昭公</em>，<em class="r">桓公</em>子也，其母曰<em class="r">葛嬴</em>。</p>
<p><em class="r">昭公</em>元年，<em class="r">晋文公</em>败<em class="r">楚</em>于<em class="r">城濮</em>，而会诸侯<em class="r">践土</em>，朝<em class="r">周</em>，天子使<em class="r">晋</em>称伯。六年，<em class="r">翟</em>侵<em class="r">齐</em>。<em class="r">晋文公</em>卒。<em class="r">秦</em>兵败于<em class="r">殽</em>。十二年，<em class="r">秦穆公</em>卒。</p>
<p>十九年五月，<em class="r">昭公</em>卒，子<em class="r">舍</em>立为<em class="r">齐</em>君。<em class="r">舍</em>之母无宠于<em class="r">昭公</em>，国人莫畏。<em class="r">昭公</em>之弟<em class="r">商人</em>以<em class="r">桓公</em>死争立而不得，阴交贤士，附爱百姓，百姓说。及<em class="r">昭公</em>卒，子<em class="r">舍</em>立，孤弱，即与众十月即墓上弑<em class="r">齐君舍</em>，而<em class="r">商人</em>自立，是为<em class="r">懿公</em>。<em class="r">懿公</em>，<em class="r">桓公</em>子也，其母曰<em class="r">密姬</em>。</p>
<p><em class="r">懿公</em>四年春，初，<em class="r">懿公</em>为公子时，与<em class="r">丙戎</em>之父猎，争获不胜，及即位，断<em class="r">丙戎</em>父足，而使<em class="r">丙戎</em>仆。<em class="r">庸职</em>之妻好，公内之宫，使<em class="r">庸职</em>骖乘。五月，<em class="r">懿公</em>游于<em class="r">申池</em>，二人浴，戏。<em class="r">职</em>曰：“断足子！”<em class="r">戎</em>曰：“夺妻者！”二人俱病此言，乃怨。谋与公游竹中，二人弑<em class="r">懿公</em>车上，弃竹中而亡去。</p>
<p><em class="r">懿公</em>之立，骄，民不附。<em class="r">齐</em>人废其子而迎<em class="r">公子元</em>于<em class="r">卫</em>，立之，是为<em class="r">惠公</em>。<em class="r">惠公</em>，<em class="r">桓公</em>子也。其母<em class="r">卫</em>女，曰<em class="r">少卫姬</em>，避<em class="r">齐</em>乱，故在<em class="r">卫</em>。</p>
<p><em class="r">惠公</em>二年，<em class="r">长翟</em>来，<em class="r">王子城父</em>攻杀之，埋之于北门。<em class="r">晋赵穿</em>弑其君<em class="r">灵公</em>。</p>
<p>十年，<em class="r">惠公</em>卒，子<em class="r">顷公无野</em>立。初，<em class="r">崔杼</em>有宠于<em class="r">惠公</em>，<em class="r">惠公</em>卒，<em class="r">高</em>、<em class="r">国</em>畏其逼也，逐之，<em class="r">崔杼</em>奔<em class="r">卫</em>。</p>
<p><em class="r">顷公</em>元年，<em class="r">楚庄王</em>强，伐<em class="r">陈</em>；二年，围<em class="r">郑</em>，<em class="r">郑伯</em>降，已复国<em class="r">郑伯</em>。</p>
<p>六年春，<em class="r">晋</em>使<em class="r">郤克</em>于<em class="r">齐</em>，<em class="r">齐</em>使夫人帷中而观之。<em class="r">郤克</em>上，夫人笑之。<em class="r">郤克</em>曰：“不是报，不复涉<em class="r">河</em>！”归，请伐<em class="r">齐</em>，<em class="r">晋侯</em>弗许。<em class="r">齐</em>使至<em class="r">晋</em>，<em class="r">郤克</em>执<em class="r">齐</em>使者四人<em class="r">河内</em>，杀之。八年，<em class="r">晋</em>伐<em class="r">齐</em>，<em class="r">齐</em>以<em class="r">公子强</em>质<em class="r">晋</em>，<em class="r">晋</em>兵去。十年春，<em class="r">齐</em>伐<em class="r">鲁</em>、<em class="r">卫</em>。<em class="r">鲁</em>、<em class="r">卫</em>大夫如<em class="r">晋</em>请师，皆因<em class="r">郤克</em>。<em class="r">晋</em>使<em class="r">郤克</em>以车八百乘为中军将，<em class="r">士燮</em>将上军，<em class="r">栾书</em>将下军，以救<em class="r">鲁</em>、<em class="r">卫</em>，伐<em class="r">齐</em>。六月壬申，与<em class="r">齐侯</em>兵合<em class="r">靡笄</em>下。癸酉，陈于<em class="r">鞌</em>。<em class="r">逄丑父</em>为<em class="r">齐顷公</em>右。<em class="r">顷公</em>曰：“驰之，破<em class="r">晋</em>军会食。”射伤<em class="r">郤克</em>，流血至履。<em class="r">克</em>欲还入壁，其御曰：“我始入，再伤，不敢言疾，恐惧士卒，愿子忍之。”遂复战。战，<em class="r">齐</em>急，<em class="r">丑父</em>恐<em class="r">齐侯</em>得，乃易处，<em class="r">顷公</em>为右，车&lt;imgalt=""class="kindle-cn-inline-character"src="Image00053.jpg"/&gt;于木而止。<em class="r">晋</em>小将<em class="r">韩厥</em>伏<em class="r">齐侯</em>车前，曰“寡君使臣救<em class="r">鲁</em>、<em class="r">卫</em>”，戏之。<em class="r">丑父</em>使<em class="r">顷公</em>下取饮，因得亡，脱去，入其军。<em class="r">晋郤克</em>欲杀<em class="r">丑父</em>。<em class="r">丑父</em>曰：“代君死而见僇，后人臣无忠其君者矣。”<em class="r">克</em>舍之，<em class="r">丑父</em>遂得亡归<em class="r">齐</em>。于是<em class="r">晋</em>军追<em class="r">齐</em>至<em class="r">马陵</em>。<em class="r">齐侯</em>请以宝器谢，不听；必得笑<em class="r">克</em>者<em class="r">萧桐叔子</em>，令<em class="r">齐</em>东亩。对曰：“<em class="r">叔子</em>，<em class="r">齐</em>君母。<em class="r">齐</em>君母亦犹<em class="r">晋</em>君母，子安置之？且子以义伐而以暴为后，其可乎？”于是乃许，令反<em class="r">鲁</em>、<em class="r">卫</em>之侵地。</p>
<p>十一年，<em class="r">晋</em>初置六卿，赏<em class="r">鞌</em>之功。<em class="r">齐顷公</em>朝<em class="r">晋</em>，欲尊王<em class="r">晋景公</em>，<em class="r">晋景公</em>不敢受，乃归。归而<em class="r">顷公</em>弛苑囿，薄赋敛，振孤问疾，虚积聚以救民，民亦大说。厚礼诸侯。竟<em class="r">顷公</em>卒，百姓附，诸侯不犯。</p>
<p>十七年，<em class="r">顷公</em>卒，子<em class="r">灵公环</em>立。</p>
<p><em class="r">灵公</em>九年，<em class="r">晋栾书</em>弑其君<em class="r">厉公</em>。十年，<em class="r">晋悼公</em>伐<em class="r">齐</em>，<em class="r">齐</em>令<em class="r">公子光</em>质<em class="r">晋</em>。十九年，立子<em class="r">光</em>为太子，<em class="r">高厚</em>傅之，令会诸侯盟于<em class="r">钟离</em>。二十七年，<em class="r">晋</em>使<em class="r">中行献子</em>伐<em class="r">齐</em>。<em class="r">齐</em>师败，<em class="r">灵公</em>走入<em class="r">临菑</em>。<em class="r">晏婴</em>止<em class="r">灵公</em>，<em class="r">灵公</em>弗从。曰：“君亦无勇矣！”晋兵遂围<em class="r">临菑</em>，<em class="r">临菑</em>城守不敢出，<em class="r">晋</em>焚郭中而去。</p>
<p>二十八年，初，<em class="r">灵公</em>取<em class="r">鲁</em>女，生子<em class="r">光</em>，以为太子。<em class="r">仲姬</em>，<em class="r">戎姬</em>。<em class="r">戎姬</em>嬖，<em class="r">仲姬</em>生子<em class="r">牙</em>，属之<em class="r">戎姬</em>。<em class="r">戎姬</em>请以为太子，公许之。<em class="r">仲姬</em>曰：“不可。<em class="r">光</em>之立，列于诸侯矣，今无故废之，君必悔之。”公曰：“在我耳。”遂东<em class="r">太子光</em>，使<em class="r">高厚</em>傅<em class="r">牙</em>为太子。<em class="r">灵公</em>疾，<em class="r">崔杼</em>迎故<em class="r">太子光</em>而立之，是为<em class="r">庄公</em>。<em class="r">庄公</em>杀<em class="r">戎姬</em>。五月壬辰，<em class="r">灵公</em>卒，<em class="r">庄公</em>即位，执<em class="r">太子牙</em>于<em class="r">句窦</em>之丘，杀之。八月，<em class="r">崔杼</em>杀<em class="r">高厚</em>。<em class="r">晋</em>闻<em class="r">齐</em>乱，伐<em class="r">齐</em>，至<em class="r">高唐</em>。</p>
<p><em class="r">庄公</em>三年，<em class="r">晋</em>大夫<em class="r">栾盈</em>奔<em class="r">齐</em>，<em class="r">庄公</em>厚客待之。<em class="r">晏婴</em>、<em class="r">田文子</em>谏，公弗听。四年，<em class="r">齐庄公</em>使<em class="r">栾盈</em>间入<em class="r">晋曲沃</em>为内应，以兵随之，上<em class="r">太行</em>，入<em class="r">孟门</em>。<em class="r">栾盈</em>败，<em class="r">齐</em>兵还，取<em class="r">朝歌</em>。</p>
<p>六年，初，<em class="r">棠公</em>妻好，<em class="r">棠公</em>死，<em class="r">崔杼</em>取之。<em class="r">庄公</em>通之，数如<em class="r">崔氏</em>，以<em class="r">崔杼</em>之冠赐人。侍者曰：“不可。”<em class="r">崔杼</em>怒，因其伐<em class="r">晋</em>，欲与<em class="r">晋</em>合谋袭<em class="r">齐</em>而不得间。<em class="r">庄公</em>尝笞宦者<em class="r">贾举</em>，<em class="r">贾举</em>复侍，为<em class="r">崔杼</em>间公以报怨。五月，<em class="r">莒子</em>朝<em class="r">齐</em>，<em class="r">齐</em>以甲戌飨之。<em class="r">崔杼</em>称病不视事。乙亥，公问<em class="r">崔杼</em>病，遂从<em class="r">崔杼</em>妻。<em class="r">崔杼</em>妻入室，与<em class="r">崔杼</em>自闭户不出，公拥柱而歌。宦者<em class="r">贾举</em>遮公从官而入，闭门，<em class="r">崔杼</em>之徒持兵从中起。公登台而请解，不许；请盟，不许；请自杀于庙，不许。皆曰：“君之臣<em class="r">杼</em>疾病，不能听命。近于公宫。陪臣争趣有淫者，不知二命。”公逾墙，射中公股，公反坠，遂弑之。<em class="r">晏婴</em>立<em class="r">崔杼</em>门外，曰：“君为社稷死则死之，为社稷亡则亡之。若为己死己亡，非其私暱，谁敢任之！”门开而入，枕公尸而哭，三踊而出。人谓<em class="r">崔杼</em>：“必杀之。”<em class="r">崔杼</em>曰：“民之望也，舍之得民。”</p>
<p>丁丑，<em class="r">崔杼</em>立<em class="r">庄公</em>异母弟<em class="r">杵臼</em>，是为<em class="r">景公</em>。<em class="r">景公</em>母，<em class="r">鲁叔孙宣伯</em>女也。<em class="r">景公</em>立，以<em class="r">崔杼</em>为右相，<em class="r">庆封</em>为左相。二相恐乱起，乃与国人盟曰：“不与<em class="r">崔庆</em>者死！”<em class="r">晏子</em>仰天曰：“<em class="r">婴</em>所不唯忠于君利社稷者是从！”不肯盟。<em class="r">庆封</em>欲杀<em class="r">晏子</em>，<em class="r">崔杼</em>曰：“忠臣也，舍之。”<em class="r">齐</em>太史书曰“<em class="r">崔杼</em>弑<em class="r">庄公</em>”，<em class="r">崔杼</em>杀之。其弟复书，<em class="r">崔杼</em>复杀之。少弟复书，<em class="r">崔杼</em>乃舍之。</p>
<p><em class="r">景公</em>元年，初，<em class="r">崔杼</em>生子<em class="r">成</em>及<em class="r">彊</em>，其母死，取<em class="r">东郭</em>女，生<em class="r">明</em>。<em class="r">东郭</em>女使其前夫子<em class="r">无咎</em>与其弟<em class="r">偃</em>相<em class="r">崔氏</em>。<em class="r">成</em>有罪，二相急治之，立<em class="r">明</em>为太子。<em class="r">成</em>请老于<em class="r">崔</em>，<em class="r">崔杼</em>许之，二相弗听，曰：“<em class="r">崔</em>，宗邑，不可。”<em class="r">成</em>、<em class="r">彊</em>怒，告<em class="r">庆封</em>。<em class="r">庆封</em>与<em class="r">崔杼</em>有郤，欲其败也。<em class="r">成</em>、<em class="r">彊</em>杀<em class="r">无咎</em>、<em class="r">偃</em>于<em class="r">崔杼</em>家，家皆奔亡。<em class="r">崔杼</em>怒，无人，使一宦者御，见<em class="r">庆封</em>。<em class="r">庆封</em>曰：“请为子诛之。”使<em class="r">崔杼</em>仇<em class="r">卢蒲嫳</em>攻<em class="r">崔氏</em>，杀<em class="r">成</em>、<em class="r">彊</em>，尽灭<em class="r">崔氏</em>，<em class="r">崔杼</em>妇自杀。<em class="r">崔杼</em>毋归，亦自杀。<em class="r">庆封</em>为相国，专权。</p>
<p>三年十月，<em class="r">庆封</em>出猎。初，<em class="r">庆封</em>已杀<em class="r">崔杼</em>，益骄，嗜酒好猎，不听政令。<em class="r">庆舍</em>用政，已有内郤。<em class="r">田文子</em>谓<em class="r">桓子</em>曰：“乱将作。”<em class="r">田</em>、<em class="r">鲍</em>、<em class="r">高</em>、<em class="r">栾氏</em>相与谋<em class="r">庆氏</em>。<em class="r">庆舍</em>发甲围<em class="r">庆封</em>宫，四家徒共击破之。<em class="r">庆封</em>还，不得入，奔<em class="r">鲁</em>。<em class="r">齐</em>人让<em class="r">鲁</em>，<em class="r">封</em>奔<em class="r">吴</em>。<em class="r">吴</em>与之<em class="r">朱方</em>，聚其族而居之，富于在<em class="r">齐</em>。其秋，<em class="r">齐</em>人徙葬<em class="r">庄公</em>，僇<em class="r">崔杼</em>尸于市以说众。</p>
<p>九年，<em class="r">景公</em>使<em class="r">晏婴</em>之<em class="r">晋</em>，与<em class="r">叔向</em>私语曰：“<em class="r">齐</em>政卒归<em class="r">田氏</em>。<em class="r">田氏</em>虽无大德，以公权私，有德于民，民爱之。”十二年，<em class="r">景公</em>如<em class="r">晋</em>，见<em class="r">平公</em>，欲与伐<em class="r">燕</em>。十八年，公复如<em class="r">晋</em>，见<em class="r">昭公</em>。二十六年，猎<em class="r">鲁</em>郊，因入<em class="r">鲁</em>，与<em class="r">晏婴</em>俱问<em class="r">鲁</em>礼。三十一年，<em class="r">鲁昭公</em>辟<em class="r">季氏</em>难，奔<em class="r">齐</em>。<em class="r">齐</em>欲以千社封之，<em class="r">子家</em>止<em class="r">昭公</em>，<em class="r">昭公</em>乃请<em class="r">齐</em>伐<em class="r">鲁</em>，取<em class="r">郓</em>以居<em class="r">昭公</em>。</p>
<p>三十二年，彗星见。<em class="r">景公</em>坐<em class="r">柏寝</em>，叹曰：‘堂堂！谁有此乎？”群臣皆泣，<em class="r">晏子</em>笑，公怒。<em class="r">晏子</em>曰：“臣笑群臣谀甚。”<em class="r">景公</em>曰：“彗星出东北，当<em class="r">齐</em>分野，寡人以为忧。”<em class="r">晏子</em>曰：“君高台深池，赋敛如弗得，刑罚恐弗胜，茀星将出，彗星何惧乎？”公曰：“可禳否？”<em class="r">晏子</em>曰：“使神可祝而来，亦可禳而去也。百姓苦怨以万数，而君令一人禳之，安能胜众口乎？”是时<em class="r">景公</em>好治宫室，聚狗马，奢侈，厚赋重刑，故<em class="r">晏子</em>以此谏之。</p>
<p>四十二年，<em class="r">吴王阖闾</em>伐<em class="r">楚</em>，入<em class="r">郢</em>。</p>
<p>四十七年，<em class="r">鲁阳虎</em>攻其君，不胜，奔<em class="r">齐</em>，请<em class="r">齐</em>伐<em class="r">鲁</em>。<em class="r">鲍子</em>谏<em class="r">景公</em>，乃囚<em class="r">阳虎</em>。<em class="r">阳虎</em>得亡，奔<em class="r">晋</em>。</p>
<p>四十八年，与<em class="r">鲁定公</em>好会<em class="r">夹谷</em>。<em class="r">犁&lt;imgalt=""class="kindle-cn-inline-character"src="Image00054.jpg"/&gt;</em>曰：“<em class="r">孔丘</em>知礼而怯，请令<em class="r">莱</em>人为乐，因执<em class="r">鲁</em>君，可得志。”<em class="r">景公</em>害<em class="r">孔丘</em>相<em class="r">鲁</em>，惧其霸，故从<em class="r">犁&lt;imgalt=""class="kindle-cn-inline-character"src="Image00054.jpg"/&gt;</em>之计。方会，进<em class="r">莱</em>乐，<em class="r">孔子</em>历阶上，使有司执<em class="r">莱</em>人斩之，以礼让<em class="r">景公</em>。<em class="r">景公</em>惭，乃归<em class="r">鲁</em>侵地以谢，而罢去。是岁，<em class="r">晏婴</em>卒。</p>
<p>五十五年，<em class="r">范</em>、<em class="r">中行</em>反其君于<em class="r">晋</em>，<em class="r">晋</em>攻之急，来请粟。<em class="r">田乞</em>欲为乱，树党于逆臣，说<em class="r">景公</em>曰：“<em class="r">范</em>、<em class="r">中行</em>数有德于<em class="r">齐</em>，不可不救。”乃使<em class="r">乞</em>救而输之粟。</p>
<p>五十八年夏，<em class="r">景公</em>夫人<em class="r">燕姬</em>適子死。<em class="r">景公</em>宠妾<em class="r">芮姬</em>生子<em class="r">荼</em>，<em class="r">荼</em>少，其母贱，无行，诸大夫恐其为嗣，乃言愿择诸子长贤者为太子。<em class="r">景公</em>老，恶言嗣事，又爱<em class="r">荼</em>母，欲立之，惮发之口，乃谓诸大夫曰：“为乐耳，国何患无君乎？”秋，<em class="r">景公</em>病，命<em class="r">国惠子</em>、<em class="r">高昭子</em>立少子<em class="r">荼</em>为太子，逐群公子，迁之<em class="r">莱</em>。<em class="r">景</em>公卒，太子<em class="r">荼</em>立，是为<em class="r">晏孺子</em>。冬，未葬，而群公子畏诛，皆出亡。<em class="r">荼</em>诸异母兄公子<em class="r">寿</em>、<em class="r">驹</em>、<em class="r">黔</em>奔<em class="r">卫</em>，公子<em class="r">驵</em>、<em class="r">阳生</em>奔<em class="r">鲁</em>。<em class="r">莱</em>人歌之曰：“<em class="r">景公</em>死乎弗与埋，三军事乎弗与谋，师乎师乎，胡党之乎？”</p>
<p><em class="r">晏孺子</em>元年春，<em class="r">田乞</em>伪事<em class="r">高</em>、<em class="r">国</em>者，每朝，<em class="r">乞</em>骖乘，言曰：“子得君，大夫皆自危，欲谋作乱。”又谓诸大夫曰：“<em class="r">高昭子</em>可畏，及未发，先之。”大夫从之。六月，<em class="r">田乞</em>、<em class="r">鲍牧</em>乃与大夫以兵入公宫，攻<em class="r">高昭子</em>。<em class="r">昭子</em>闻之，与<em class="r">国惠子</em>救公。公师败，<em class="r">田乞</em>之徒追之，<em class="r">国惠子</em>奔<em class="r">莒</em>，遂反杀<em class="r">高昭子</em>。<em class="r">晏圉</em>奔<em class="r">鲁</em>。八月，<em class="r">齐秉意兹</em>。<em class="r">田乞</em>败二相，乃使人之<em class="r">鲁</em>召<em class="r">公子阳生</em>。<em class="r">阳生</em>至<em class="r">齐</em>，私匿<em class="r">田乞</em>家。十月戊子，<em class="r">田乞</em>请诸大夫曰：“<em class="r">常</em>之母有鱼菽之祭，幸来会饮。”会饮，<em class="r">田乞</em>盛<em class="r">阳生</em>橐中，置坐中央，发橐出<em class="r">阳生</em>，曰：“此乃<em class="r">齐</em>君矣！”大夫皆伏谒。将与大夫盟而立之，<em class="r">鲍牧醉</em>，<em class="r">乞</em>诬大夫曰：“吾与<em class="r">鲍牧</em>谋共立<em class="r">阳生</em>。”<em class="r">鲍牧</em>怒曰：“子忘<em class="r">景公</em>之命乎？”诸大夫相视欲悔，<em class="r">阳生</em>前，顿首曰：“可则立之，否则已。”<em class="r">鲍牧</em>恐祸起，乃复曰：“皆<em class="r">景公</em>子也，何为不可！”乃与盟，立<em class="r">阳生</em>，是为<em class="r">悼公</em>。<em class="r">悼公</em>入宫，使人迁<em class="r">晏孺子</em>于<em class="r">骀</em>，杀之幕下，而逐<em class="r">孺子</em>母<em class="r">芮子</em>。<em class="r">芮子</em>故贱而<em class="r">孺子</em>少，故无权，国人轻之。</p>
<p><em class="r">悼公</em>元年，<em class="r">齐</em>伐<em class="r">鲁</em>，取<em class="r">&lt;imgalt=""class="kindle-cn-inline-character"src="Image00055.jpg"/&gt;</em>、<em class="r">阐</em>。初，<em class="r">阳生</em>亡在<em class="r">鲁</em>，<em class="r">季康子</em>以其妹妻之。及归即位，使迎之。<em class="r">季姬</em>与<em class="r">季鲂侯</em>通，言其情，<em class="r">鲁</em>弗敢与，故<em class="r">齐</em>伐<em class="r">鲁</em>，竟迎<em class="r">季姬</em>。<em class="r">季姬</em>嬖，<em class="r">齐</em>复归<em class="r">鲁</em>侵地。</p>
<p><em class="r">鲍子</em>与<em class="r">悼公</em>有郤，不善。四年，<em class="r">吴</em>、<em class="r">鲁</em>伐<em class="r">齐</em>南方。<em class="r">鲍子</em>弑<em class="r">悼公</em>，赴于<em class="r">吴</em>。<em class="r">吴王夫差</em>哭于军门外三日，将从海入讨<em class="r">齐</em>。<em class="r">齐</em>人败之，<em class="r">吴</em>师乃去。<em class="r">晋赵鞅</em>伐<em class="r">齐</em>，至<em class="r">赖</em>而去。<em class="r">齐</em>人共立<em class="r">悼公</em>子<em class="r">壬</em>，是为<em class="r">简公</em>。</p>
<p><em class="r">简公</em>四年春，初，<em class="r">简公</em>与父<em class="r">阳生</em>俱在<em class="r">鲁</em>也，<em class="r">监止</em>有宠焉。及即位，使为政。<em class="r">田成子</em>惮之，骤顾于朝。<em class="r">御鞅</em>言<em class="r">简公</em>曰：“<em class="r">田</em>、<em class="r">监</em>不可并也，君其择焉。”弗听。<em class="r">子我</em>夕，<em class="r">田逆</em>杀人，逢之，遂捕以入。<em class="r">田氏</em>方睦，使囚病而遗守囚者酒，醉而杀守者，得亡。<em class="r">子我</em>盟诸<em class="r">田</em>于<em class="r">陈</em>宗。初，<em class="r">田豹</em>欲为<em class="r">子我</em>臣，使<em class="r">公孙</em>言<em class="r">豹</em>，<em class="r">豹</em>有丧而止。后卒以为臣，幸于<em class="r">子我</em>。<em class="r">子我</em>谓曰：“吾尽逐<em class="r">田氏</em>而立女，可乎？”对曰：“我远<em class="r">田氏</em>矣。且其违者不过数人，何尽逐焉！”遂告<em class="r">田氏</em>。<em class="r">子行</em>曰：“彼得君，弗先，必祸子。”<em class="r">子行</em>舍于公宫。</p>
<p>夏五月壬申，<em class="r">成子</em>兄弟四乘如公。<em class="r">子我</em>在幄，出迎之，遂入，闭门。宦者御之，<em class="r">子行</em>杀宦者。公与妇人饮酒于<em class="r">檀台</em>，<em class="r">成子</em>迁诸寝。公执戈将击之，太史<em class="r">子馀</em>曰：“非不利也，将除害也。”<em class="r">成子</em>出舍于库，闻公犹怒，将出，曰：“何所无君！”<em class="r">子行</em>拔剑曰：“需，事之贼也。谁非<em class="r">田</em>宗？所不杀子者有如<em class="r">田</em>宗。”乃止。<em class="r">子我</em>归，属徒攻闱与大门，皆弗胜，乃出。<em class="r">田氏</em>追之。<em class="r">丰丘</em>人执<em class="r">子我</em>以告，杀之<em class="r">郭关</em>。<em class="r">成子</em>将杀<em class="r">大陆子方</em>，<em class="r">田逆</em>请而免之。以公命取车于道，出<em class="r">雍门</em>。<em class="r">田豹</em>与之车，弗受，曰：“<em class="r">逆</em>为余请，<em class="r">豹</em>与余车，余有私焉。事<em class="r">子我</em>而有私于其雠，何以见<em class="r">鲁</em>、<em class="r">卫</em>之士？”</p>
<p>庚辰，<em class="r">田常</em>执<em class="r">简公</em>于<em class="r">徐州</em>。公曰：“余蚤从<em class="r">御鞅</em>言，不及此。”甲午，<em class="r">田常</em>弑<em class="r">简公</em>于<em class="r">徐州</em>。<em class="r">田常</em>乃立<em class="r">简公</em>弟<em class="r">骜</em>，是为<em class="r">平公</em>。<em class="r">平公</em>即位，<em class="r">田常</em>相之，专<em class="r">齐</em>之政，割<em class="r">齐安平</em>以东为<em class="r">田氏</em>封邑。</p>
<p><em class="r">平公</em>八年，<em class="r">越</em>灭<em class="r">吴</em>。二十五年卒，子<em class="r">宣公积</em>立。</p>
<p><em class="r">宣公</em>五十一年卒，子<em class="r">康公贷</em>立。<em class="r">田会</em>反<em class="r">廪</em>丘。</p>
<p><em class="r">康公</em>二年，<em class="r">韩</em>、<em class="r">魏</em>、<em class="r">赵</em>始列为诸侯。十九年，<em class="r">田常</em>曾孙<em class="r">田和</em>始为诸侯，迁<em class="r">康公</em>海滨。</p>
<p>二十六年，<em class="r">康公</em>卒，<em class="r">吕氏</em>遂绝其祀。<em class="r">田氏</em>卒有<em class="r">齐国</em>，为<em class="r">齐威王</em>，强于天下。</p>
<p><em class="r">太史公</em>曰：吾适<em class="r">齐</em>，自<em class="r">泰山</em>属之<em class="r">琅邪</em>，北被于海，膏壤二千里，其民阔达多匿知，其天性也。以<em class="r">太公</em>之圣，建国本，<em class="r">桓公</em>之盛，修善政，以为诸侯会盟，称伯，不亦宜乎？洋洋哉，固大国之风也！</p>
		</div>
	</div>
</main>

</body>
</html>
