<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷四十一越王句践世家第十一</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷四十一越王句践世家第十一</h1>
		<div class="content">
			<p><em class="r">越王句践</em>，其先<em class="r">禹</em>之苗裔，而<em class="r">夏后帝少康</em>之庶子也。封于<em class="r">会稽</em>，以奉守<em class="r">禹</em>之祀。文身断发，披草莱而邑焉。后二十馀世，至于<em class="r">允常</em>。<em class="r">允常</em>之时，与<em class="r">吴王阖庐</em>战而相怨伐。<em class="r">允常</em>卒，子<em class="r">句践</em>立，是为<em class="r">越王</em>。</p>
<p>元年，<em class="r">吴王阖庐</em>闻<em class="r">允常</em>死，乃兴师伐<em class="r">越</em>。<em class="r">越王句践</em>使死士挑战，三行，至<em class="r">吴</em>陈，呼而自刭。<em class="r">吴</em>师观之，<em class="r">越</em>因袭击<em class="r">吴</em>师，<em class="r">吴</em>师败于<em class="r">槜李</em>，射伤<em class="r">吴王阖庐</em>。<em class="r">阖庐</em>且死，告其子<em class="r">夫差</em>曰：“必毋忘<em class="r">越</em>。”</p>
<p>三年，<em class="r">句践</em>闻<em class="r">吴王夫差</em>日夜勒兵，且以报<em class="r">越</em>，<em class="r">越</em>欲先<em class="r">吴</em>未发往伐之。<em class="r">范蠡</em>谏曰：“不可。臣闻兵者凶器也，战者逆德也，争者事之末也。阴谋逆德，好用凶器，试身于所末，上帝禁之，行者不利。”<em class="r">越王</em>曰：“吾已决之矣。”遂兴师。<em class="r">吴王</em>闻之，悉发精兵击<em class="r">越</em>，败之<em class="r">夫椒</em>。<em class="r">越王</em>乃以馀兵五千人保栖于<em class="r">会稽</em>。<em class="r">吴王</em>追而围之。</p>
<p><em class="r">越王</em>谓<em class="r">范蠡</em>曰：“以不听子故至于此，为之奈何？”<em class="r">蠡</em>对曰：“持满者与天，定倾者与人，节事者以地。卑辞厚礼以遗之，不许，而身与之市。”<em class="r">句践</em>曰：“诺。”乃令<em class="r">大夫种</em>行成于<em class="r">吴</em>，膝行顿首曰：“君王亡臣<em class="r">句践</em>使倍臣<em class="r">种</em>敢告下执事：<em class="r">句践</em>请为臣，妻为妾。”<em class="r">吴王</em>将许之。<em class="r">子胥</em>言于<em class="r">吴王</em>曰：“天以<em class="r">越</em>赐<em class="r">吴</em>，勿许也。”<em class="r">种</em>还，以报<em class="r">句践</em>。<em class="r">句践</em>欲杀妻子，燔宝器，触战以死。<em class="r">种</em>止<em class="r">句践</em>曰：“夫<em class="r">吴太宰嚭</em>贪，可诱以利，请间行言之。”于是<em class="r">句践</em>乃以美女宝器令<em class="r">种</em>间献<em class="r">吴太宰嚭</em>。<em class="r">嚭</em>受，乃见<em class="r">大夫种</em>于<em class="r">吴王</em>。<em class="r">种</em>顿首言曰：“愿大王赦<em class="r">句践</em>之罪，尽入其宝器。不幸不赦，<em class="r">句践</em>将尽杀其妻子，燔其宝器，悉五千人触战，必有当也。”<em class="r">嚭</em>因说<em class="r">吴王</em>曰：“<em class="r">越</em>以服为臣，若将赦之，此国之利也。”<em class="r">吴王</em>将许之。<em class="r">子胥</em>进谏曰：“今不灭<em class="r">越</em>，后必悔之。<em class="r">句践</em>贤君，<em class="r">种</em>、<em class="r">蠡</em>良臣，若反国，将为乱。”<em class="r">吴王</em>弗听，卒赦<em class="r">越</em>，罢兵而归。</p>
<p><em class="r">句践</em>之困<em class="r">会稽</em>也，喟然叹曰：“吾终于此乎？”<em class="r">种</em>曰：“<em class="r">汤</em>系<em class="r">夏台</em>，<em class="r">文王</em>囚<em class="r">羑里</em>，<em class="r">晋重耳</em>奔<em class="r">翟</em>，<em class="r">齐小白</em>奔<em class="r">莒</em>，其卒王霸。由是观之，何遽不为福乎？”</p>
<p><em class="r">吴</em>既赦<em class="r">越</em>，<em class="r">越王句践</em>反国，乃苦身焦思，置胆于坐，坐卧即仰胆，饮食亦尝胆也。曰：“女忘<em class="r">会稽</em>之耻邪？”身自耕作，夫人自织，食不加肉，衣不重采，折节下贤人，厚遇宾客，振贫吊死，与百姓同其劳。欲使<em class="r">范蠡</em>治国政，<em class="r">蠡</em>对曰：“兵甲之事，<em class="r">种</em>不如<em class="r">蠡</em>；填抚国家，亲附百姓，<em class="r">蠡</em>不如<em class="r">种</em>。”于是举国政属<em class="r">大夫种</em>，而使<em class="r">范蠡</em>与大夫<em class="r">柘稽</em>行成，为质于<em class="r">吴</em>。二岁而<em class="r">吴</em>归<em class="r">蠡</em>。</p>
<p><em class="r">句践</em>自<em class="r">会稽</em>归七年，拊循其士民，欲用以报<em class="r">吴</em>。大夫<em class="r">逢同</em>谏曰：“国新流亡，今乃复殷给，缮饰备利，<em class="r">吴</em>必惧，惧则难必至。且鸷鸟之击也，必匿其形。今夫<em class="r">吴</em>兵加<em class="r">齐</em>、<em class="r">晋</em>，怨深于<em class="r">楚</em>、<em class="r">越</em>，名高天下，实害<em class="r">周室</em>，德少而功多，必淫自矜。为<em class="r">越</em>计，莫若结<em class="r">齐</em>，亲<em class="r">楚</em>，附<em class="r">晋</em>，以厚<em class="r">吴</em>。<em class="r">吴</em>之志广，必轻战。是我连其权，三国伐之，<em class="r">越</em>承其弊，可克也。”<em class="r">句践</em>曰：“善。”</p>
<p>居二年，<em class="r">吴王</em>将伐<em class="r">齐</em>。<em class="r">子胥</em>谏曰：“未可。臣闻<em class="r">句践</em>食不重味，与百姓同苦乐。此人不死，必为国患。<em class="r">吴</em>有<em class="r">越</em>，腹心之疾，<em class="r">齐</em>与<em class="r">吴</em>，疥癣也。愿王释<em class="r">齐</em>先<em class="r">越</em>。”<em class="r">吴王</em>弗听，遂伐<em class="r">齐</em>，败之<em class="r">艾陵</em>，虏<em class="r">齐高</em>、<em class="r">国</em>以归。让<em class="r">子胥</em>。<em class="r">子胥</em>曰：“王毋喜！”王怒，<em class="r">子胥</em>欲自杀，王闻而止之。<em class="r">越大夫种</em>曰：“臣观<em class="r">吴王</em>政骄矣，请试尝之贷粟，以卜其事。”请贷，<em class="r">吴王</em>欲与，<em class="r">子胥</em>谏勿与，王遂与之，<em class="r">越</em>乃私喜。<em class="r">子胥</em>言曰：“王不听谏，后三年<em class="r">吴</em>其墟乎！”<em class="r">太宰噽</em>闻之，乃数与<em class="r">子胥</em>争<em class="r">越</em>议，因谗<em class="r">子胥</em>曰：“<em class="r">伍员</em>貌忠而实忍人，其父兄不顾，安能顾王？王前欲伐<em class="r">齐</em>，<em class="r">员</em>强谏，已而有功，用是反怨王。王不备<em class="r">伍员</em>，<em class="r">员</em>必为乱。”与<em class="r">逢同</em>共谋，谗之王。王始不从，乃使<em class="r">子胥</em>于<em class="r">齐</em>，闻其托子于<em class="r">鲍氏</em>，王乃大怒，曰：“<em class="r">伍员</em>果欺寡人！”役反，使人赐<em class="r">子胥</em>属镂剑以自杀。<em class="r">子胥</em>大笑曰：“我令而父霸，我又立若，若初欲分<em class="r">吴国</em>半予我，我不受，已，今若反以谗诛我。嗟乎，嗟乎，一人固不能独立！”报使者曰：“必取吾眼置<em class="r">吴</em>东门，以观<em class="r">越</em>兵入也！”于是<em class="r">吴</em>任<em class="r">噽</em>政。</p>
<p>居三年，<em class="r">句践</em>召<em class="r">范蠡</em>曰：“<em class="r">吴</em>已杀<em class="r">子胥</em>，导谀者众，可乎？”对曰：“未可。”</p>
<p>至明年春，<em class="r">吴王</em>北会诸侯于<em class="r">黄池</em>，<em class="r">吴国</em>精兵从王，惟独老弱与太子留守。<em class="r">句践</em>复问<em class="r">范蠡</em>，<em class="r">蠡</em>曰“可矣”。乃发习流二千人，教士四万人，君子六千人，诸御千人，伐<em class="r">吴</em>。<em class="r">吴</em>师败，遂杀<em class="r">吴</em>太子。<em class="r">吴</em>告急于王，王方会诸侯于<em class="r">黄池</em>，惧天下闻之，乃祕之。<em class="r">吴王</em>已盟<em class="r">黄池</em>，乃使人厚礼以请成<em class="r">越</em>。<em class="r">越</em>自度亦未能灭<em class="r">吴</em>，乃与<em class="r">吴</em>平。</p>
<p>其后四年，<em class="r">越</em>复伐<em class="r">吴</em>。<em class="r">吴</em>士民罢弊，轻锐尽死于<em class="r">齐</em>、<em class="r">晋</em>。而<em class="r">越</em>大破<em class="r">吴</em>，因而留围之三年，<em class="r">吴</em>师败，<em class="r">越</em>遂复栖<em class="r">吴王</em>于<em class="r">姑苏之山</em>。<em class="r">吴王</em>使<em class="r">公孙雄</em>肉袒膝行而前，请成<em class="r">越王</em>曰：“孤臣<em class="r">夫差</em>敢布腹心，异日尝得罪于<em class="r">会稽</em>，<em class="r">夫差</em>不敢逆命，得与君王成以归。今君王举玉趾而诛孤臣，孤臣惟命是听，意者亦欲如<em class="r">会稽</em>之赦孤臣之罪乎？”<em class="r">句践</em>不忍，欲许之。<em class="r">范蠡</em>曰：“<em class="r">会稽</em>之事，天以<em class="r">越</em>赐<em class="r">吴</em>，<em class="r">吴</em>不取。今天以<em class="r">吴</em>赐<em class="r">越</em>，<em class="r">越</em>其可逆天乎？且夫君王蚤朝晏罢，非为<em class="r">吴</em>邪？谋之二十二年，一旦而弃之，可乎？且夫天与弗取，反受其咎。‘伐柯者其则不远’，君忘<em class="r">会稽</em>之厄乎？”<em class="r">句践</em>曰：“吾欲听子言，吾不忍其使者。”<em class="r">范蠡</em>乃鼓进兵，曰：“王已属政于执事，使者去，不者且得罪。”<em class="r">吴</em>使者泣而去。<em class="r">句践</em>怜之，乃使人谓<em class="r">吴王</em>曰：“吾置王<em class="r">甬东</em>，君百家。”<em class="r">吴王</em>谢曰：“吾老矣，不能事君王！”遂自杀。乃蔽其面，曰：“吾无面以见<em class="r">子胥</em>也！”<em class="r">越王</em>乃葬<em class="r">吴王</em>而诛<em class="r">太宰噽</em>。</p>
<p><em class="r">句践</em>已平<em class="r">吴</em>，乃以兵北渡<em class="r">淮</em>，与<em class="r">齐</em>、<em class="r">晋</em>诸侯会于<em class="r">徐州</em>，致贡于<em class="r">周</em>。<em class="r">周元王</em>使人赐<em class="r">句践</em>胙，命为伯。<em class="r">句践</em>已去，渡<em class="r">淮</em>南，以<em class="r">淮上</em>地与<em class="r">楚</em>，归<em class="r">吴</em>所侵<em class="r">宋</em>地于<em class="r">宋</em>，与<em class="r">鲁泗</em>东方百里。当是时，<em class="r">越</em>兵横行于<em class="r">江</em>、<em class="r">淮</em>东，诸侯毕贺，号称霸王。</p>
<p><em class="r">范蠡</em>遂去，自<em class="r">齐</em>遗<em class="r">大夫种</em>书曰：“蜚鸟尽，良弓藏；狡兔死，走狗烹。<em class="r">越王</em>为人长颈鸟喙，可与共患难，不可与共乐。子何不去？”<em class="r">种</em>见书，称病不朝。人或谗<em class="r">种</em>且作乱，<em class="r">越</em>王乃赐<em class="r">种</em>剑曰：“子教寡人伐<em class="r">吴</em>七术，寡人用其三而败<em class="r">吴</em>，其四在子，子为我从先王试之。”<em class="r">种</em>遂自杀。</p>
<p><em class="r">句践</em>卒，子<em class="r">王鼫与</em>立。<em class="r">王鼫与</em>卒，子<em class="r">王不寿</em>立。<em class="r">王不寿</em>卒，子<em class="r">王翁</em>立。<em class="r">王翁</em>卒，子<em class="r">王翳</em>立。<em class="r">王翳</em>卒，子<em class="r">王之侯</em>立。<em class="r">王之侯</em>卒，子<em class="r">王无彊</em>立。</p>
<p><em class="r">王无彊</em>时，<em class="r">越</em>兴师北伐<em class="r">齐</em>，西伐<em class="r">楚</em>，与中国争强。当<em class="r">楚威王</em>之时，<em class="r">越</em>北伐<em class="r">齐</em>，<em class="r">齐威王</em>使人说<em class="r">越王</em>曰：“<em class="r">越</em>不伐<em class="r">楚</em>，大不王，小不伯。图<em class="r">越</em>之所为不伐<em class="r">楚</em>者，为不得<em class="r">晋</em>也。<em class="r">韩</em>、<em class="r">魏</em>固不攻<em class="r">楚</em>。<em class="r">韩</em>之攻<em class="r">楚</em>，覆其军，杀其将，则<em class="r">叶</em>、<em class="r">阳翟</em>危；<em class="r">魏</em>亦覆其军，杀其将，则<em class="r">陈</em>、<em class="r">上蔡</em>不安。故二<em class="r">晋</em>之事越也，不至于覆军杀将，马汗之力不效。所重于得<em class="r">晋</em>者何也？”<em class="r">越王</em>曰：“所求于<em class="r">晋</em>者，不至顿刃接兵，而况于攻城围邑乎？愿<em class="r">魏</em>以聚<em class="r">大梁</em>之下，愿<em class="r">齐</em>之试兵<em class="r">南阳莒</em>地，以聚<em class="r">常</em>、<em class="r">郯</em>之境，则<em class="r">方城</em>之外不南，<em class="r">淮</em>、<em class="r">泗</em>之间不东，<em class="r">商</em>、<em class="r">於</em>、<em class="r">析</em>、<em class="r">郦</em>、<em class="r">宗胡</em>之地，<em class="r">夏</em>路以左，不足以备<em class="r">秦</em>，<em class="r">江南</em>、<em class="r">泗上</em>不足以待<em class="r">越</em>矣。则<em class="r">齐</em>、<em class="r">秦</em>、<em class="r">韩</em>、<em class="r">魏</em>得志于<em class="r">楚</em>也，是二<em class="r">晋</em>不战而分地，不耕而获之。不此之为，而顿刃于<em class="r">河</em>山之间以为<em class="r">齐秦</em>用，所待者如此其失计，奈何其以此王也！”<em class="r">齐</em>使者曰：“幸也<em class="r">越</em>之不亡也！吾不贵其用智之如目，见豪毛而不见其睫也。今王知<em class="r">晋</em>之失计，而不自知<em class="r">越</em>之过，是目论也。王所待于<em class="r">晋</em>者，非有马汗之力也，又非可与合军连和也，将待之以分<em class="r">楚</em>众也。今<em class="r">楚</em>众已分，何待于<em class="r">晋</em>？”<em class="r">越王</em>曰：“奈何？”曰：“<em class="r">楚</em>三大夫张九军，北围<em class="r">曲沃</em>、<em class="r">於中</em>，以至<em class="r">无假之关</em>者三千七百里，<em class="r">景翠</em>之军北聚<em class="r">鲁</em>、<em class="r">齐</em>、<em class="r">南阳</em>，分有大此者乎？且王之所求者，斗<em class="r">晋楚</em>也；<em class="r">晋楚</em>不斗，<em class="r">越</em>兵不起，是知二五而不知十也。此时不攻<em class="r">楚</em>，臣以是知<em class="r">越</em>大不王，小不伯。复<em class="r">雠</em>、<em class="r">庞</em>、<em class="r">长沙</em>，<em class="r">楚</em>之粟也；<em class="r">竟泽陵</em>，<em class="r">楚</em>之材也。<em class="r">越</em>窥兵通<em class="r">无假之关</em>，此四邑者不上贡事于<em class="r">郢</em>矣。臣闻之，图王不王，其敝可以伯。然而不伯者，王道失也。故愿大王之转攻<em class="r">楚</em>也。”</p>
<p>于是<em class="r">越</em>遂释<em class="r">齐</em>而伐<em class="r">楚</em>。<em class="r">楚威王</em>兴兵而伐之，大败<em class="r">越</em>，杀<em class="r">王无强</em>，尽取故<em class="r">吴</em>地至<em class="r">浙江</em>，北破<em class="r">齐</em>于<em class="r">徐州</em>。而<em class="r">越</em>以此散，诸族子争立，或为王，或为君，滨于<em class="r">江</em>南海上，服朝于<em class="r">楚</em>。</p>
<p>后七世，至<em class="r">闽君摇</em>，佐诸侯平<em class="r">秦</em>。<em class="r">汉高帝</em>复以<em class="r">摇</em>为<em class="r">越王</em>，以奉<em class="r">越</em>后。<em class="r">东越</em>，<em class="r">闽君</em>，皆其后也。</p>
<p><em class="r">范蠡</em>事<em class="r">越王句践</em>，既苦身勠力，与<em class="r">句践</em>深谋二十馀年，竟灭<em class="r">吴</em>，报<em class="r">会稽</em>之耻，北渡兵于<em class="r">淮</em>以临<em class="r">齐</em>、<em class="r">晋</em>，号令中国，以尊<em class="r">周室</em>，<em class="r">句践</em>以霸，而<em class="r">范蠡</em>称上将军。还反国，<em class="r">范蠡</em>以为大名之下，难以久居，且<em class="r">句践</em>为人可与同患，难与处安，为书辞<em class="r">句践</em>曰：“臣闻主忧臣劳，主辱臣死。昔者君王辱于<em class="r">会稽</em>，所以不死，为此事也。今既以雪耻，臣请从<em class="r">会稽</em>之诛。”<em class="r">句践</em>曰：“孤将与子分国而有之。不然，将加诛于子。”<em class="r">范蠡</em>曰：“君行令，臣行意。”乃装其轻宝珠玉，自与其私徒属乘舟浮海以行，终不反。于是<em class="r">句践</em>表<em class="r">会稽山</em>以为<em class="r">范蠡</em>奉邑。</p>
<p><em class="r">范蠡</em>浮海出<em class="r">齐</em>，变姓名，自谓<em class="r">鸱夷子皮</em>，耕于海畔，苦身戮力，父子治产。居无几何，致产数十万。<em class="r">齐</em>人闻其贤，以为相。<em class="r">范蠡</em>喟然叹曰：“居家则致千金，居官则至卿相，此布衣之极也。久受尊名，不祥。”乃归相印，尽散其财，以分与知友乡党，而怀其重宝，间行以去，止于<em class="r">陶</em>，以为此天下之中，交易有无之路通，为生可以致富矣。于是自谓<em class="r">陶朱公</em>。复约要父子耕畜，废居，候时转物，逐什一之利。居无何，则致赀累巨万。天下称<em class="r">陶朱公</em>。</p>
<p><em class="r">朱公</em>居<em class="r">陶</em>，生少子。少子及壮，而<em class="r">朱公</em>中男杀人，囚于<em class="r">楚</em>。<em class="r">朱公</em>曰：“杀人而死，职也。然吾闻千金之子不死于市。”告其少子往视之。乃装黄金千溢，置褐器中，载以一牛车。且遣其少子，<em class="r">朱公</em>长男固请欲行，<em class="r">朱公</em>不听。长男曰：“家有长子曰家督，今弟有罪，大人不遣，乃遣少弟，是吾不肖。”欲自杀。其母为言曰：“今遣少子，未必能生中子也，而先空亡长男，奈何？”<em class="r">朱公</em>不得已而遣长子，为一封书遗故所善<em class="r">庄生</em>。曰：“至则进千金于<em class="r">庄生</em>所，听其所为，慎无与争事。”长男既行，亦自私赍数百金。</p>
<p>至<em class="r">楚</em>，<em class="r">庄生</em>家负郭，披藜藋到门，居甚贫。然长男发书进千金，如其父言。<em class="r">庄生</em>曰：“可疾去矣，慎毋留！即弟出，勿问所以然。”长男既去，不过<em class="r">庄生</em>而私留，以其私赍献遗<em class="r">楚国</em>贵人用事者。</p>
<p><em class="r">庄生</em>虽居穷阎，然以廉直闻于国，自<em class="r">楚王</em>以下皆师尊之。及<em class="r">朱公</em>进金，非有意受也，欲以成事后复归之以为信耳。故金至，谓其妇曰：“此<em class="r">朱公</em>之金。有如病不宿诫，后复归，勿动。”而<em class="r">朱公</em>长男不知其意，以为殊无短长也。</p>
<p><em class="r">庄生</em>间时入见<em class="r">楚王</em>，言“某星宿某，此则害于<em class="r">楚</em>”。<em class="r">楚王</em>素信<em class="r">庄生</em>，曰：“今为奈何？”<em class="r">庄生</em>曰：“独以德为可以除之。”<em class="r">楚王</em>曰：“生休矣，寡人将行之。”王乃使使者封三钱之府。<em class="r">楚</em>贵人惊告<em class="r">朱公</em>长男曰：“王且赦。”曰：“何以也？”曰：“每王且赦，常封三钱之府。昨暮王使使封之。”<em class="r">朱公</em>长男以为赦，弟固当出也，重千金虚弃<em class="r">庄生</em>，无所为也，乃复见<em class="r">庄生</em>。<em class="r">庄生</em>惊曰：“若不去邪？”长男曰：“固未也。初为事弟，弟今议自赦，故辞生去。”<em class="r">庄生</em>知其意欲复得其金，曰：“若自入室取金。”长男即自入室取金持去，独自欢幸。</p>
<p><em class="r">庄生</em>羞为儿子所卖，乃入见<em class="r">楚王</em>曰：“臣前言某星事，王言欲以修德报之。今臣出，道路皆言<em class="r">陶</em>之富人<em class="r">朱公</em>之子杀人囚<em class="r">楚</em>，其家多持金钱赂王左右，故王非能恤<em class="r">楚国</em>而赦，乃以<em class="r">朱公</em>子故也。”<em class="r">楚王</em>大怒曰：“寡人虽不德耳，奈何以<em class="r">朱公</em>之子故而施惠乎！”令论杀<em class="r">朱公</em>子，明日遂下赦令。<em class="r">朱公</em>长男竟持其弟丧归。</p>
<p>至，其母及邑人尽哀之，唯<em class="r">朱公</em>独笑，曰：“吾固知必杀其弟也！彼非不爱其弟，顾有所不能忍者也。是少与我俱，见苦，为生难，故重弃财。至如少弟者，生而见我富，乘坚驱良逐狡兔，岂知财所从来，故轻弃之，非所惜吝。前日吾所为欲遣少子，固为其能弃财故也。而长者不能，故卒以杀其弟，事之理也，无足悲者。吾日夜固以望其丧之来也。”</p>
<p>故<em class="r">范蠡</em>三徙，成名于天下，非苟去而已，所止必成名。卒老死于<em class="r">陶</em>，故世传曰<em class="r">陶朱公</em>。</p>
<p><em class="r">太史公</em>曰：<em class="r">禹</em>之功大矣，渐九川，定九州，至于今诸<em class="r">夏</em>艾安。及苗裔<em class="r">句践</em>，苦身焦思，终灭强<em class="r">吴</em>，北观兵中国，以尊<em class="r">周室</em>，号称霸王。<em class="r">句践</em>可不谓贤哉！盖有<em class="r">禹</em>之遗烈焉。<em class="r">范蠡</em>三迁皆有荣名，名垂后世。臣主若此，欲毋显得乎！</p>
		</div>
	</div>
</main>

</body>
</html>
