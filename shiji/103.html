<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷一百三万石张叔列传第四十三</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 0.9em;
		color: #555;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote *{font-size: 98%;}
</style>
<body>

<main role="main" class="flex-shrink-0">
	<div class="container-lg">
		<h1>史记卷一百三万石张叔列传第四十三</h1>
		<div class="content">
			<p><em class="r">万石君</em>名<em class="r">奋</em>，其父<em class="r">赵</em>人也，姓<em class="r">石氏</em>。<em class="r">赵</em>亡，徙居<em class="r">温</em>。<em class="r">高祖</em>东击<em class="r">项籍</em>，过<em class="r">河内</em>，时<em class="r">奋</em>年十五，为小吏，侍<em class="r">高祖</em>。<em class="r">高祖</em>与语，爱其恭敬，问曰：“若何有？”对曰：“<em class="r">奋</em>独有母，不幸失明。家贫。有姊，能鼓琴。”<em class="r">高祖</em>曰：“若能从我乎？”曰：“愿尽力。”于是<em class="r">高祖</em>召其姊为美人，以<em class="r">奋</em>为中涓，受书谒，徙其家<em class="r">长安</em>中<em class="r">戚里</em>，以姊为美人故也。其官至<em class="r">孝文</em>时，积功劳至大中大夫。无文学，恭谨无与比。</p>
<p><em class="r">文帝</em>时，<em class="r">东阳侯张相如</em>为太子太傅，免。选可为傅者，皆推<em class="r">奋</em>，<em class="r">奋</em>为太子太傅。及<em class="r">孝景</em>即位，以为九卿；迫近，惮之，徙<em class="r">奋</em>为诸侯相。<em class="r">奋</em>长子<em class="r">建</em>，次子甲，次子乙，次子<em class="r">庆</em>，皆以驯行孝谨，官皆至二千石。于是<em class="r">景帝</em>曰：“_石_<em class="r">君</em>及四子皆二千石，人臣尊宠乃集其门。”号<em class="r">奋</em>为<em class="r">万石君</em>。</p>
<p><em class="r">孝景帝</em>季年，<em class="r">万石君</em>以上大夫禄归老于家，以岁时为朝臣。过宫门阙，<em class="r">万石君</em>必下车趋，见路马必式焉。子孙为小吏，来归谒，<em class="r">万石君</em>必朝服见之，不名。子孙有过失，不谯让，为便坐，对案不食。然后诸子相责，因长老肉袒固谢罪，改之，乃许。子孙胜冠者在侧，虽燕居必冠，申申如也。僮仆&lt;imgalt=""class="kindle-cn-inline-character"src="Image00134.jpg"/&gt;如也，唯谨。上时赐食于家，必稽首俯伏而食之，如在上前。其执丧，哀戚甚悼。子孙遵教，亦如之。<em class="r">万石君</em>家以孝谨闻乎郡国，虽<em class="r">齐鲁</em>诸儒质行，皆自以为不及也。</p>
<p><em class="r">建元</em>二年，郎中令<em class="r">王臧</em>以文学获罪。皇太后以为儒者文多质少，今_万_<em class="r">石君</em>家不言而躬行，乃以长子<em class="r">建</em>为郎中令，少子<em class="r">庆</em>为内史。</p>
<p><em class="r">建</em>老白首，<em class="r">万石君</em>尚无恙。<em class="r">建</em>为郎中令，每五日洗沐归谒亲，入子舍，窃问侍者，取亲中裙厕腧，身自浣涤，复与侍者，不敢令<em class="r">万石君</em>知，以为常。<em class="r">建</em>为郎中令，事有可言，屏人恣言，极切；至廷见，如不能言者。是以上乃亲尊礼之。</p>
<p><em class="r">万石君</em>徙居<em class="r">陵里</em>。内史<em class="r">庆</em>醉归，入外门不下车。<em class="r">万石君</em>闻之，不食。<em class="r">庆</em>恐，肉袒请罪，不许。举宗及兄<em class="r">建</em>肉袒，<em class="r">万石君</em>让曰：“内史贵人，入闾里，里中长老皆走匿，而内史坐车中自如，固当！”乃谢罢<em class="r">庆</em>。<em class="r">庆</em>及诸子弟入里门，趋至家。</p>
<p><em class="r">万石君</em>以<em class="r">元朔</em>五年中卒。长子郎中令<em class="r">建</em>哭泣哀思，扶杖乃能行。岁馀，<em class="r">建</em>亦死。诸子孙咸孝，然<em class="r">建</em>最甚，甚于<em class="r">万石君</em>。</p>
<p><em class="r">建</em>为郎中令，书奏事，事下，<em class="r">建</em>读之，曰：“误书！‘馬’者与尾当五，今乃四，不足一。上谴死矣！”甚惶恐。其为谨慎，虽他皆如是。</p>
<p><em class="r">万石君</em>少子<em class="r">庆</em>为太仆，御出，上问车中几马，<em class="r">庆</em>以策数马毕，举手曰：“六马。”<em class="r">庆</em>于诸子中最为简易矣，然犹如此。为<em class="r">齐</em>相，举<em class="r">齐国</em>皆慕其家行，不言而<em class="r">齐国</em>大治，为立<em class="r">石相祠</em>。</p>
<p><em class="r">元狩</em>元年，上立太子，选群臣可为傅者，<em class="r">庆</em>自<em class="r">沛</em>守为太子太傅，七岁迁为御史大夫。</p>
<p><em class="r">元鼎</em>五年秋，丞相有罪，罢。制诏御史：“<em class="r">万石君</em>先帝尊之，子孙孝，其以御史大夫<em class="r">庆</em>为丞相，封为<em class="r">牧丘侯</em>。”是时<em class="r">汉</em>方南诛<em class="r">两越</em>，东击<em class="r">朝鲜</em>，北逐<em class="r">匈奴</em>，西伐<em class="r">大宛</em>，中国多事。天子巡狩海内，修上古神祠，封禅，兴礼乐。公家用少，<em class="r">桑弘羊</em>等致利，<em class="r">王温舒</em>之属峻法，<em class="r">兒宽</em>等推文学至九卿，更进用事，事不关决于丞相，丞相醇谨而已。在位九岁，无能有所匡言。尝欲请治上近臣<em class="r">所忠</em>、九卿<em class="r">咸宣</em>罪，不能服，反受其过，赎罪。</p>
<p><em class="r">元封</em>四年中，<em class="r">关东</em>流民二百万口，无名数者四十万，公卿议欲请徙流民于边以適之。上以为丞相老谨，不能与其议，乃赐丞相告归，而案御史大夫以下议为请者。丞相惭不任职，乃上书曰：“<em class="r">庆</em>幸得待罪丞相，罢驽无以辅治，城郭仓库空虚，民多流亡，罪当伏斧质，上不忍致法。愿归丞相侯印，乞骸骨归，避贤者路。”天子曰：“仓廪既空，民贫流亡，而君欲请徙之，摇荡不安，动危之，而辞位，君欲安归难乎？”以书让<em class="r">庆</em>，<em class="r">庆</em>甚惭，遂复视事。</p>
<p><em class="r">庆</em>文深审谨，然无他大略，为百姓言。后三岁馀，<em class="r">太初</em>二年中，丞相<em class="r">庆</em>卒，谥为<em class="r">恬侯</em>。<em class="r">庆</em>中子<em class="r">德</em>，<em class="r">庆</em>爱用之，上以<em class="r">德</em>为嗣，代侯。后为太常，坐法当死，赎免为庶人。<em class="r">庆</em>方为丞相，诸子孙为吏更至二千石者十三人。及<em class="r">庆</em>死后，稍以罪去，孝谨益衰矣。</p>
<p><em class="r">建陵侯卫绾</em>者，<em class="r">代大陵</em>人也。绾以戏车为郎，事<em class="r">文帝</em>，功次迁为中郎将，醇谨无他。<em class="r">孝景</em>为太子时，召上左右饮，而<em class="r">绾</em>称病不行。<em class="r">文帝</em>且崩时，属<em class="r">孝景</em>曰：“<em class="r">绾</em>长者，善遇之。”及<em class="r">文帝</em>崩，<em class="r">景帝</em>立，岁馀不噍呵<em class="r">绾</em>，<em class="r">绾</em>日以谨力。</p>
<p><em class="r">景帝</em>幸<em class="r">上林</em>，诏中郎将参乘，还而问曰：“君知所以得参乘乎？”<em class="r">绾</em>曰：“臣从车士幸得以功次迁为中郎将，不自知也。”上问曰：“吾为太子时召君，君不肯来，何也？”对曰：“死罪，实病！”上赐之剑。<em class="r">绾</em>曰：“先帝赐臣剑凡六，剑不敢奉诏。”上曰：“剑，人之所施易，独至今乎？”<em class="r">绾</em>曰：“具在。”上使取六剑，剑尚盛，未尝服也。郎官有谴，常蒙其罪，不与他将争；有功，常让他将。上以为廉，忠实无他肠，乃拜<em class="r">绾</em>为<em class="r">河间王</em>太傅。<em class="r">吴楚</em>反，诏<em class="r">绾</em>为将，将<em class="r">河间</em>兵击<em class="r">吴楚</em>有功，拜为中尉。三岁，以军功，<em class="r">孝景</em>前六年中封<em class="r">绾</em>为<em class="r">建陵侯</em>。</p>
<p>其明年，上废太子，诛<em class="r">栗卿</em>之属。上以为绾长者，不忍，乃赐<em class="r">绾</em>告归，而使<em class="r">郅都</em>治捕<em class="r">栗氏</em>。既已，上立<em class="r">胶东王</em>为太子，召<em class="r">绾</em>，拜为太子太傅。久之，迁为御史大夫。五岁，代<em class="r">桃侯舍</em>为丞相，朝奏事如职所奏。然自初官以至丞相，终无可言。天子以为敦厚，可相少主，尊宠之，赏赐甚多。</p>
<p>为丞相三岁，<em class="r">景帝</em>崩，<em class="r">武帝</em>立。<em class="r">建元</em>年中，丞相以<em class="r">景帝</em>疾时诸官囚多坐不辜者，而君不任职，免之。其后<em class="r">绾</em>卒，子<em class="r">信</em>代。坐酎金失侯。</p>
<p><em class="r">塞侯直不疑</em>者，<em class="r">南阳</em>人也。为郎，事<em class="r">文帝</em>。其同舍有告归，误持同舍郎金去，已而金主觉，妄意<em class="r">不疑</em>，<em class="r">不疑</em>谢有之，买金偿。而告归者来而归金，而前郎亡金者大惭，以此称为长者。<em class="r">文帝</em>称举，稍迁至太中大夫。朝廷见，人或毁曰：“<em class="r">不疑</em>状貌甚美，然独无奈其善盗嫂何也！”<em class="r">不疑</em>闻，曰：“我乃无兄。”然终不自明也。</p>
<p><em class="r">吴楚</em>反时，<em class="r">不疑</em>以二千石将兵击之。<em class="r">景帝</em>后元年，拜为御史大夫。天子修<em class="r">吴楚</em>时功，乃封<em class="r">不疑</em>为<em class="r">塞侯</em>。<em class="r">武帝建元</em>年中，与丞相<em class="r">绾</em>俱以过免。</p>
<p><em class="r">不疑</em>学《老子》言。其所临，为官如故，唯恐人知其为吏迹也。不好立名称，称为长者。<em class="r">不疑</em>卒，子<em class="r">相如</em>代。孙<em class="r">望</em>，坐酎金失侯。</p>
<p>郎中令<em class="r">周文</em>者，名<em class="r">仁</em>，其先故<em class="r">任城</em>人也。以医见。<em class="r">景帝</em>为太子时，拜为舍人，积功稍迁，<em class="r">孝文帝</em>时至太中大夫。<em class="r">景帝</em>初即位，拜<em class="r">仁</em>为郎中令。</p>
<p><em class="r">仁</em>为人阴重不泄，常衣敝补衣溺袴，期为不絜清，以是得幸。<em class="r">景帝</em>入卧内，于后宫秘戏，<em class="r">仁</em>常在旁。至<em class="r">景帝</em>崩，<em class="r">仁</em>尚为郎中令，终无所言。上时问人，<em class="r">仁</em>曰：“上自察之。”然亦无所毁。以此<em class="r">景帝</em>再自幸其家。家徙<em class="r">阳陵</em>。上所赐甚多，然常让，不敢受也。诸侯群臣赂遗，终无所受。</p>
<p><em class="r">武帝</em>立，以为先帝臣，重之。<em class="r">仁</em>乃病免，以二千石禄归老，子孙咸至大官矣。</p>
<p>御史大夫<em class="r">张叔</em>者，名<em class="r">欧</em>，<em class="r">安丘侯说</em>之庶子也。<em class="r">孝文</em>时以治刑名言事太子。然<em class="r">欧</em>虽治刑名家，其人长者。<em class="r">景帝</em>时尊重，常为九卿。至<em class="r">武帝元朔</em>四年，<em class="r">韩安国</em>免，诏拜<em class="r">欧</em>为御史大夫。自<em class="r">欧</em>为吏，未尝言案人，专以诚长者处官。官属以为长者，亦不敢大欺。上具狱事，有可却，却之；不可者，不得已，为涕泣面对而封之。其爱人如此。</p>
<p>老病笃，请免。于是天子亦策罢，以上大夫禄归老于家。家于<em class="r">阳陵</em>。子孙咸至大官矣。</p>
<p><em class="r">太史公</em>曰：<em class="r">仲尼</em>有言曰“君子欲讷于言而敏于行”，其<em class="r">万石</em>、<em class="r">建陵</em>、<em class="r">张叔</em>之谓邪？是以其教不肃而成，不严而治。<em class="r">塞侯</em>微巧，而<em class="r">周文</em>处调，君子讥之，为其近于佞也。然斯可谓笃行君子矣！</p>
		</div>
	</div>
</main>

</body>
</html>
