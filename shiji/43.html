<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷四十三赵世家第十三</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷四十三赵世家第十三</h1>
		<div class="content">
			<p><em class="r">赵氏</em>之先，与<em class="r">秦</em>共祖。至<em class="r">中衍</em>，为<em class="r">帝大戊</em>御。其后世<em class="r">蜚廉</em>有子二人，而命其一子曰<em class="r">恶来</em>，事<em class="r">纣</em>，为<em class="r">周</em>所杀，其后为<em class="r">秦</em>。<em class="r">恶来</em>弟曰<em class="r">季胜</em>，其后为<em class="r">赵</em>。</p>
<p><em class="r">季胜</em>生<em class="r">孟增</em>。<em class="r">孟增</em>幸于<em class="r">周成王</em>，是为<em class="r">宅皋狼</em>。<em class="r">皋狼</em>生<em class="r">衡父</em>，<em class="r">衡父</em>生<em class="r">造父</em>。<em class="r">造父</em>幸于<em class="r">周缪王</em>。<em class="r">造父</em>取骥之乘匹，与<em class="r">桃林</em>盗骊、骅骝、绿耳，献之<em class="r">缪王</em>。<em class="r">缪王</em>使<em class="r">造父</em>御，西巡狩，见<em class="r">西王母</em>，乐之忘归。而<em class="r">徐偃王</em>反，<em class="r">缪王</em>日驰千里马，攻<em class="r">徐偃王</em>，大破之。乃赐<em class="r">造父</em>以<em class="r">赵城</em>，由此为<em class="r">赵氏</em>。</p>
<p>自<em class="r">造父</em>已下六世至<em class="r">奄父</em>，曰<em class="r">公仲</em>，<em class="r">周宣王</em>时伐<em class="r">戎</em>，为御。及<em class="r">千亩</em>战，<em class="r">奄父</em>脱<em class="r">宣王</em>。<em class="r">奄父</em>生<em class="r">叔带</em>。<em class="r">叔带</em>之时，<em class="r">周幽王</em>无道，去<em class="r">周</em>如<em class="r">晋</em>，事<em class="r">晋文侯</em>，始建<em class="r">赵氏</em>于<em class="r">晋国</em>。</p>
<p>自<em class="r">叔带</em>以下，<em class="r">赵</em>宗益兴，五世而至<em class="r">赵夙</em>。</p>
<p><em class="r">赵夙</em>，<em class="r">晋献公</em>之十六年伐<em class="r">霍</em>、<em class="r">魏</em>、<em class="r">耿</em>，而<em class="r">赵夙</em>为将伐<em class="r">霍</em>。<em class="r">霍公求</em>奔<em class="r">齐</em>。<em class="r">晋</em>大旱，卜之，曰“<em class="r">霍太山</em>为祟”。使<em class="r">赵夙</em>召<em class="r">霍君</em>于<em class="r">齐</em>，复之，以奉<em class="r">霍太山</em>之祀，<em class="r">晋</em>复穰。<em class="r">晋献公</em>赐<em class="r">赵夙耿</em>。</p>
<p><em class="r">夙</em>生<em class="r">共孟</em>，当<em class="r">鲁闵公</em>之元年也。<em class="r">共孟</em>生<em class="r">赵衰</em>，字<em class="r">子馀</em>。</p>
<p><em class="r">赵衰</em>卜事<em class="r">晋献公</em>及诸公子，莫吉；卜事<em class="r">公子重耳</em>，吉，即事<em class="r">重耳</em>。<em class="r">重耳</em>以<em class="r">骊姬</em>之乱亡奔<em class="r">翟</em>，<em class="r">赵衰</em>从。<em class="r">翟</em>伐<em class="r">廧咎如</em>，得二女，<em class="r">翟</em>以其少女妻<em class="r">重耳</em>，长女妻<em class="r">赵衰</em>而生<em class="r">盾</em>。初，<em class="r">重耳</em>在<em class="r">晋</em>时，<em class="r">赵衰</em>妻亦生<em class="r">赵同</em>、<em class="r">赵括</em>、<em class="r">赵婴齐</em>。<em class="r">赵衰</em>从<em class="r">重耳</em>出亡，凡十九年，得反国。<em class="r">重耳</em>为<em class="r">晋文公</em>，<em class="r">赵衰</em>为<em class="r">原</em>大夫，居<em class="r">原</em>，任国政。<em class="r">文公</em>所以反国及霸，多<em class="r">赵衰</em>计策。语在<em class="r">晋</em>事中。</p>
<p><em class="r">赵衰</em>既反<em class="r">晋</em>，<em class="r">晋</em>之妻固要迎<em class="r">翟</em>妻，而以其子<em class="r">盾</em>为適嗣，<em class="r">晋</em>妻三子皆下事之。<em class="r">晋襄公</em>之六年，而<em class="r">赵衰</em>卒，谥为<em class="r">成季</em>。</p>
<p><em class="r">赵盾</em>代<em class="r">成季</em>任国政二年而<em class="r">晋襄公</em>卒，<em class="r">太子夷皋</em>年少。<em class="r">盾</em>为国多难，欲立<em class="r">襄公</em>弟<em class="r">雍</em>。<em class="r">雍</em>时在<em class="r">秦</em>，使使迎之。太子母日夜啼泣，顿首谓<em class="r">赵盾</em>曰：“先君何罪，释其適子而更求君？”<em class="r">赵盾</em>患之，恐其宗与大夫袭诛之，乃遂立太子，是为<em class="r">灵公</em>，发兵距所迎<em class="r">襄公</em>弟于<em class="r">秦</em>者。<em class="r">灵公</em>既立，<em class="r">赵盾</em>益专国政。</p>
<p><em class="r">灵公</em>立十四年，益骄。<em class="r">赵盾</em>骤谏，<em class="r">灵公</em>弗听。及食熊蹯，腼不熟，杀宰人，持其尸出，<em class="r">赵盾</em>见之。<em class="r">灵公</em>由此惧，欲杀<em class="r">盾</em>。<em class="r">盾</em>素仁爱人，尝所食桑下饿人反扞救<em class="r">盾</em>，<em class="r">盾</em>以得亡。未出境，而<em class="r">赵穿</em>弑<em class="r">灵公</em>而立<em class="r">襄公</em>弟<em class="r">黑臀</em>，是为<em class="r">成公</em>。<em class="r">赵盾</em>复反，任国政。君子讥<em class="r">盾</em>“为正卿，亡不出境，反不讨贼”，故太史书曰“<em class="r">赵盾</em>弑其君”。<em class="r">晋景公</em>时而<em class="r">赵盾</em>卒，谥为<em class="r">宣孟</em>，子<em class="r">朔</em>嗣。</p>
<p><em class="r">赵朔</em>，<em class="r">晋景公</em>之三年，<em class="r">朔</em>为<em class="r">晋</em>将下军救<em class="r">郑</em>，与<em class="r">楚庄王</em>战<em class="r">河上</em>。<em class="r">朔</em>娶<em class="r">晋成公</em>姊为夫人。</p>
<p><em class="r">晋景公</em>之三年，大夫<em class="r">屠岸贾</em>欲诛<em class="r">赵氏</em>。初，<em class="r">赵盾</em>在时，梦见<em class="r">叔带</em>持要而哭，甚悲；已而笑，拊手且歌。<em class="r">盾</em>卜之，兆绝而后好。<em class="r">赵史援</em>占之，曰：“此梦甚恶，非君之身，乃君之子，然亦君之咎。至孙，<em class="r">赵</em>将世益衰。”<em class="r">屠岸贾</em>者，始有宠于<em class="r">灵公</em>，及至于<em class="r">景公</em>而<em class="r">贾</em>为司寇，将作难，乃治<em class="r">灵公</em>之贼以致<em class="r">赵盾</em>，遍告诸将曰：“<em class="r">盾</em>虽不知，犹为贼首。以臣弑君，子孙在朝，何以惩罪？请诛之。”<em class="r">韩厥</em>曰：“<em class="r">灵公</em>遇贼，<em class="r">赵盾</em>在外，吾先君以为无罪，故不诛。今诸君将诛其后，是非先君之意而今妄诛。妄诛谓之乱。臣有大事而君不闻，是无君也。”<em class="r">屠岸贾</em>不听。<em class="r">韩厥</em>告<em class="r">赵朔</em>趣亡。<em class="r">朔</em>不肯，曰：“子必不绝<em class="r">赵</em>祀，<em class="r">朔</em>死不恨。”<em class="r">韩厥</em>许诺，称疾不出。<em class="r">贾</em>不请而擅与诸将攻<em class="r">赵氏</em>于<em class="r">下宫</em>，杀<em class="r">赵朔</em>、<em class="r">赵同</em>、<em class="r">赵括</em>、<em class="r">赵婴齐</em>，皆灭其族。</p>
<p><em class="r">赵朔</em>妻<em class="r">成公</em>姊，有遗腹，走公宫匿。<em class="r">赵朔</em>客曰<em class="r">公孙杵臼</em>，<em class="r">杵臼</em>谓<em class="r">朔</em>友人<em class="r">程婴</em>曰：“胡不死？”<em class="r">程婴</em>曰：“<em class="r">朔</em>之妇有遗腹，若幸而男，吾奉之；即女也，吾徐死耳。”居无何，而<em class="r">朔</em>妇免身，生男。<em class="r">屠岸贾</em>闻之，索于宫中。夫人置儿绔中，祝曰：“<em class="r">赵</em>宗灭乎，若号；即不灭，若无声。”及索，儿竟无声。已脱，<em class="r">程婴</em>谓<em class="r">公孙杵臼</em>曰：“今一索不得，后必且复索之，奈何？”<em class="r">公孙杵臼</em>曰：“立孤与死孰难？”<em class="r">程婴</em>曰：“死易，立孤难耳。”<em class="r">公孙杵臼</em>曰：“<em class="r">赵氏</em>先君遇子厚，子强为其难者，吾为其易者，请先死。”乃二人谋取他人婴儿负之，衣以文葆，匿山中。<em class="r">程婴</em>出，谬谓诸将军曰：“<em class="r">婴</em>不肖，不能立<em class="r">赵</em>孤。谁能与我千金，吾告<em class="r">赵氏</em>孤处。”诸将皆喜，许之，发师随<em class="r">程婴</em>攻<em class="r">公孙杵臼</em>。<em class="r">杵臼</em>谬曰：“小人哉<em class="r">程婴</em>！昔<em class="r">下宫</em>之难不能死，与我谋匿<em class="r">赵氏</em>孤儿，今又卖我。纵不能立，而忍卖之乎！”抱儿呼曰：“天乎天乎！<em class="r">赵氏</em>孤儿何罪？请活之，独杀<em class="r">杵臼</em>可也。”诸将不许，遂杀<em class="r">杵臼</em>与孤儿。诸将以为<em class="r">赵氏</em>孤儿良已死，皆喜。然<em class="r">赵氏</em>真孤乃反在，<em class="r">程婴</em>卒与俱匿山中。</p>
<p>居十五年，<em class="r">晋景公</em>疾，卜之，<em class="r">大业</em>之后不遂者为祟。<em class="r">景公</em>问<em class="r">韩厥</em>，<em class="r">厥</em>知<em class="r">赵</em>孤在，乃曰：“<em class="r">大业</em>之后在<em class="r">晋</em>绝祀者，其<em class="r">赵氏</em>乎？夫自<em class="r">中衍</em>者皆<em class="r">嬴姓</em>也。<em class="r">中衍</em>人面鸟噣，降佐<em class="r">殷帝大戊</em>，及<em class="r">周</em>天子，皆有明德。下及<em class="r">幽厲</em>无道，而<em class="r">叔带</em>去<em class="r">周</em>适<em class="r">晋</em>，事先君<em class="r">文侯</em>，至于<em class="r">成公</em>，世有立功，未尝绝祀。今吾君独灭<em class="r">赵</em>宗，国人哀之，故见龟策。唯君图之。”<em class="r">景公</em>问：“<em class="r">赵</em>尚有后子孙乎？”<em class="r">韩厥</em>具以实告。于是<em class="r">景公</em>乃与<em class="r">韩厥</em>谋立<em class="r">赵</em>孤儿，召而匿之宫中。诸将入问疾，<em class="r">景公</em>因<em class="r">韩厥</em>之众以胁诸将而见<em class="r">赵</em>孤。<em class="r">赵</em>孤名曰<em class="r">武</em>。诸将不得已，乃曰：“昔<em class="r">下宫</em>之难，<em class="r">屠岸贾</em>为之，矫以君命，并命群臣。非然，孰敢作难！微君之疾，群臣固且请立<em class="r">赵</em>后。今君有命，群臣之愿也。”于是召<em class="r">赵武</em>、<em class="r">程婴</em>遍拜诸将，遂反与<em class="r">程婴</em>、<em class="r">赵武</em>攻<em class="r">屠岸贾</em>，灭其族。复与<em class="r">赵武</em>田邑如故。</p>
<p>及<em class="r">赵武</em>冠，为成人，<em class="r">程婴</em>乃辞诸大夫，谓<em class="r">赵武</em>曰：“昔<em class="r">下宫</em>之难，皆能死。我非不能死，我思立<em class="r">赵氏</em>之后。今<em class="r">赵武</em>既立，为成人，复故位，我将下报<em class="r">赵宣孟</em>与<em class="r">公孙杵臼</em>。”<em class="r">赵武</em>啼泣顿首固请，曰：“<em class="r">武</em>愿苦筋骨以报子至死，而子忍去我死乎！”<em class="r">程婴</em>曰：“不可。彼以我为能成事，故先我死；今我不报，是以我事为不成。”遂自杀。<em class="r">赵武</em>服齐衰三年，为之祭邑，春秋祠之，世世勿绝。</p>
<p><em class="r">赵氏</em>复位十一年，而<em class="r">晋厉公</em>杀其大夫<em class="r">三郤</em>。<em class="r">栾书</em>畏及，乃遂弑其君<em class="r">厉公</em>，更立<em class="r">襄公</em>曾孙<em class="r">周</em>，是为<em class="r">悼公</em>。<em class="r">晋</em>由此大夫稍强。</p>
<p><em class="r">赵武</em>续<em class="r">赵</em>宗二十七年，<em class="r">晋平公</em>立。<em class="r">平公</em>十二年，而<em class="r">赵武</em>为正卿。十三年，<em class="r">吴延陵季子</em>使于<em class="r">晋</em>，曰：“<em class="r">晋国</em>之政卒归于<em class="r">赵武子</em>、<em class="r">韩宣子</em>、<em class="r">魏献子</em>之后矣。”<em class="r">赵武</em>死，谥为<em class="r">文子</em>。</p>
<p><em class="r">文子</em>生<em class="r">景叔</em>。<em class="r">景叔</em>之时，<em class="r">齐景公</em>使<em class="r">晏婴</em>于<em class="r">晋</em>，<em class="r">晏婴</em>与<em class="r">晋叔向</em>语。<em class="r">婴</em>曰：“<em class="r">齐</em>之政后卒归<em class="r">田氏</em>。”<em class="r">叔向</em>亦曰：“<em class="r">晋国</em>之政将归六卿。六卿侈矣，而吾君不能恤也。”</p>
<p><em class="r">赵景叔</em>卒，生<em class="r">赵鞅</em>，是为<em class="r">简子</em>。</p>
<p><em class="r">赵简子</em>在位，<em class="r">晋顷公</em>之九年，<em class="r">简子</em>将合诸侯戍于<em class="r">周</em>。其明年，入<em class="r">周敬王</em>于<em class="r">周</em>，辟弟<em class="r">子朝</em>之故也。</p>
<p><em class="r">晋顷公</em>之十二年，六卿以法诛公族<em class="r">祁氏</em>、<em class="r">羊舌氏</em>，分其邑为十县，六卿各令其族为之大夫。<em class="r">晋</em>公室由此益弱。</p>
<p>后十三年，<em class="r">鲁</em>贼臣<em class="r">阳虎</em>来奔，<em class="r">赵简子</em>受赂，厚遇之。</p>
<p><em class="r">赵简子</em>疾，五日不知人，大夫皆惧。医<em class="r">扁鹊</em>视之，出，<em class="r">董安于</em>问。<em class="r">扁鹊</em>曰：“血脉治也，而何怪！在昔<em class="r">秦缪公</em>尝如此，七日而寤。寤之日，告<em class="r">公孙支</em>与<em class="r">子舆</em>曰：‘我之帝所甚乐。吾所以久者，适有学也。帝告我：“<em class="r">晋国</em>将大乱，五世不安；其后将霸，未老而死；霸者之子且令而国男女无别。”’<em class="r">公孙支</em>书而藏之，<em class="r">秦</em>谶于是出矣。<em class="r">献公</em>之乱，<em class="r">文公</em>之霸，而<em class="r">襄公</em>败<em class="r">秦</em>师于<em class="r">殽</em>而归纵淫，此子之所闻。今主君之疾与之同，不出三日疾必间，间必有言也。”</p>
<p>居二日半，<em class="r">简子</em>寤。语大夫曰：“我之帝所甚乐，与百神游于<em class="r">钧天</em>，广乐九奏万舞，不类<em class="r">三代</em>之乐，其声动人心。有一熊欲来援我，帝命我射之，中熊，熊死。又有一罴来，我又射之，中罴，罴死。帝甚喜，赐我二笥，皆有副。吾见儿在帝侧，帝属我一<em class="r">翟</em>犬，曰：‘及而子之壮也，以赐之。’帝告我：‘<em class="r">晋国</em>且世衰，七世而亡，<em class="r">嬴姓</em>将大败<em class="r">周</em>人于<em class="r">范魁</em>之西，而亦不能有也。今余思<em class="r">虞舜</em>之勋，适余将以其胄女<em class="r">孟姚</em>配而七世之孙。’”<em class="r">董安于</em>受言而书藏之。以<em class="r">扁鹊</em>言告<em class="r">简子</em>，<em class="r">简子</em>赐<em class="r">扁鹊</em>田四万亩。</p>
<p>他日，<em class="r">简子</em>出，有人当道，辟之不去，从者怒，将刃之。当道者曰：“吾欲有谒于主君。”从者以闻。<em class="r">简子</em>召之，曰：“嘻，吾有所见<em class="r">子晣</em>也。”当道者曰：“屏左右，愿有谒。”<em class="r">简子</em>屏人。当道者曰：“主君之疾，臣在帝侧。”<em class="r">简子</em>曰：“然，有之。子之见我，我何为？”当道者曰：“帝令主君射熊与罴，皆死。”<em class="r">简子</em>曰：“是，且何也？”当道者曰：“<em class="r">晋国</em>且有大难，主君首之。帝令主君灭二卿，夫熊与罴皆其祖也。”<em class="r">简子</em>曰：“帝赐我二笥皆有副，何也？”当道者曰：“主君之子将克二国于<em class="r">翟</em>，皆<em class="r">子</em>姓也。”<em class="r">简子</em>曰：“吾见儿在帝侧，帝属我一<em class="r">翟</em>犬，曰‘及而子之长以赐之’。夫儿何谓以赐<em class="r">翟</em>犬？”当道者曰：“儿，主君之子也。<em class="r">翟</em>犬者，<em class="r">代</em>之先也。主君之子且必有<em class="r">代</em>。及主君之后嗣，且有革政而胡服，并二国于<em class="r">翟</em>。”<em class="r">简子</em>问其姓而延之以官。当道者曰：“臣野人，致帝命耳。”遂不见。<em class="r">简子</em>书藏之府。</p>
<p>异日，<em class="r">姑布子卿</em>见<em class="r">简子</em>，<em class="r">简子</em>遍召诸子相之。<em class="r">子卿</em>曰：“无为将军者。”<em class="r">简子</em>曰：“<em class="r">赵氏</em>其灭乎？”<em class="r">子卿</em>曰：“吾尝见一子于路，殆君之子也。”<em class="r">简子</em>召子<em class="r">毋卹</em>。<em class="r">毋卹</em>至，则<em class="r">子卿</em>起曰：“此真将军矣！”<em class="r">简子</em>曰：“此其母贱，<em class="r">翟</em>婢也，奚道贵哉？”<em class="r">子卿</em>曰：“天所授，虽贱必贵。”自是之后，<em class="r">简子</em>尽召诸子与语，<em class="r">毋卹</em>最贤。<em class="r">简子</em>乃告诸子曰：“吾藏宝符于<em class="r">常山</em>上，先得者赏。”诸子驰之<em class="r">常山</em>上，求，无所得。<em class="r">毋卹</em>还，曰：“已得符矣。”<em class="r">简子</em>曰：“奏之。”<em class="r">毋卹</em>曰：“从<em class="r">常山</em>上临<em class="r">代</em>，<em class="r">代</em>可取也。”<em class="r">简子</em>于是知<em class="r">毋卹</em>果贤，乃废<em class="r">太子伯鲁</em>，而以<em class="r">毋卹</em>为太子。</p>
<p>后二年，<em class="r">晋定公</em>之十四年，<em class="r">范</em>、<em class="r">中行</em>作乱。明年春，<em class="r">简子</em>谓<em class="r">邯郸</em>大夫<em class="r">午</em>曰：“归我<em class="r">卫</em>士五百家，吾将置之<em class="r">晋阳</em>。”<em class="r">午</em>许诺，归而其父兄不听，倍言。<em class="r">赵鞅</em>捕<em class="r">午</em>，囚之<em class="r">晋阳</em>。乃告<em class="r">邯郸</em>人曰：“我私有诛<em class="r">午</em>也，诸君欲谁立？”遂杀<em class="r">午</em>。<em class="r">赵稷</em>、<em class="r">涉宾</em>以<em class="r">邯郸</em>反。<em class="r">晋君</em>使<em class="r">籍秦</em>围<em class="r">邯郸</em>。<em class="r">荀寅</em>、<em class="r">范吉射</em>与<em class="r">午</em>善，不肯助<em class="r">秦</em>而谋作乱，<em class="r">董安于</em>知之。十月，<em class="r">范</em>、<em class="r">中行氏</em>伐<em class="r">赵鞅</em>，<em class="r">鞅</em>奔<em class="r">晋阳</em>，<em class="r">晋</em>人围之。<em class="r">范吉射</em>、<em class="r">荀寅</em>仇人<em class="r">魏襄</em>等谋逐<em class="r">荀寅</em>，以<em class="r">梁婴父</em>代之；逐<em class="r">吉射</em>，以<em class="r">范皋绎</em>代之。<em class="r">荀栎</em>言于<em class="r">晋侯</em>曰：“君命大臣，始乱者死。今三臣始乱而独逐<em class="r">鞅</em>，用刑不均，请皆逐之。”十一月，<em class="r">荀栎</em>、<em class="r">韩不佞</em>、<em class="r">魏哆</em>奉公命以伐<em class="r">范</em>、<em class="r">中行氏</em>，不克。<em class="r">范</em>、<em class="r">中行氏</em>反伐公，公击之，<em class="r">范</em>、<em class="r">中行</em>败走。丁未，二子奔<em class="r">朝歌</em>。<em class="r">韩</em>、<em class="r">魏</em>以<em class="r">赵氏</em>为请。十二月辛未，<em class="r">赵鞅</em>入<em class="r">绛</em>，盟于公宫。其明年，<em class="r">知伯文子</em>谓<em class="r">赵鞅</em>曰：“<em class="r">范</em>、<em class="r">中行</em>虽信为乱，<em class="r">安于</em>发之，是<em class="r">安于</em>与谋也。<em class="r">晋国</em>有法，始乱者死。夫二子已伏罪而<em class="r">安于</em>独在。”<em class="r">赵鞅</em>患之。<em class="r">安于</em>曰：“臣死，<em class="r">赵氏</em>定，<em class="r">晋国</em>宁，吾死晚矣。”遂自杀。<em class="r">赵氏</em>以告<em class="r">知伯</em>，然后<em class="r">赵氏</em>宁。</p>
<p><em class="r">孔子</em>闻<em class="r">赵简子</em>不请<em class="r">晋君</em>而执<em class="r">邯郸午</em>，保<em class="r">晋阳</em>，故书《春秋》曰“<em class="r">赵鞅</em>以<em class="r">晋阳</em>畔”。</p>
<p><em class="r">赵简子</em>有臣曰<em class="r">周舍</em>，好直谏。<em class="r">周舍</em>死，<em class="r">简子</em>每听朝，常不悦，大夫请罪。<em class="r">简子</em>曰：“大夫无罪。吾闻千羊之皮不如一狐之腋。诸大夫朝，徒闻唯唯，不闻<em class="r">周舍</em>之鄂鄂，是以忧也。”<em class="r">简子</em>由此能附<em class="r">赵</em>邑而怀<em class="r">晋</em>人。</p>
<p><em class="r">晋定公</em>十八年，<em class="r">赵简子</em>围<em class="r">范</em>、<em class="r">中行</em>于<em class="r">朝歌</em>，<em class="r">中行文子</em>奔<em class="r">邯郸</em>。明年，<em class="r">卫灵公</em>卒。<em class="r">简子</em>与<em class="r">阳虎</em>送<em class="r">卫太子蒯聩</em>于<em class="r">卫</em>，<em class="r">卫</em>不内，居<em class="r">戚</em>。</p>
<p><em class="r">晋定公</em>二十一年，<em class="r">简子</em>拔<em class="r">邯郸</em>，<em class="r">中行文子</em>奔<em class="r">柏人</em>。<em class="r">简子</em>又围<em class="r">柏人</em>，<em class="r">中行文子</em>、<em class="r">范昭子</em>遂奔<em class="r">齐</em>。<em class="r">赵</em>竟有<em class="r">邯郸</em>、<em class="r">柏人</em>。<em class="r">范</em>、<em class="r">中行</em>馀邑入于<em class="r">晋</em>。<em class="r">赵</em>名<em class="r">晋</em>卿，实专<em class="r">晋</em>权，奉邑侔于诸侯。</p>
<p><em class="r">晋定公</em>三十年，<em class="r">定公</em>与<em class="r">吴王夫差</em>争长于<em class="r">黄池</em>，<em class="r">赵简子</em>从<em class="r">晋定公</em>，卒长<em class="r">吴</em>。<em class="r">定公</em>三十七年卒，而<em class="r">简子</em>除三年之丧，期而已。是岁，<em class="r">越王句践</em>灭<em class="r">吴</em>。</p>
<p><em class="r">晋出公</em>十一年，<em class="r">知伯</em>伐<em class="r">郑</em>。<em class="r">赵简子</em>疾，使<em class="r">太子毋卹</em>将而围<em class="r">郑</em>。<em class="r">知伯</em>醉，以酒灌击<em class="r">毋卹</em>。<em class="r">毋卹</em>群臣请死之。<em class="r">毋卹</em>曰：“君所以置<em class="r">毋卹</em>，为能忍询。”然亦愠<em class="r">知伯</em>。<em class="r">知伯</em>归，因谓<em class="r">简子</em>，使废<em class="r">毋卹</em>，<em class="r">简子</em>不听。<em class="r">毋卹</em>由此怨<em class="r">知伯</em>。</p>
<p><em class="r">晋出公</em>十七年，<em class="r">简子</em>卒，<em class="r">太子毋卹</em>代立，是为<em class="r">襄子</em>。</p>
<p><em class="r">赵襄子</em>元年，<em class="r">越</em>围<em class="r">吴</em>。<em class="r">襄子</em>降丧食，使<em class="r">楚隆</em>问<em class="r">吴王</em>。</p>
<p><em class="r">襄子</em>姊前为<em class="r">代王</em>夫人。<em class="r">简子</em>既葬，未除服，北登<em class="r">夏屋</em>，请<em class="r">代王</em>。使厨人操铜枓以食<em class="r">代王</em>及从者，行斟，阴令宰人<em class="r">各</em>以枓击杀<em class="r">代王</em>及从官，遂兴兵平<em class="r">代</em>地。其姊闻之，泣而呼天，摩笄自杀。<em class="r">代</em>人怜之，所死地名之为<em class="r">摩笄之山</em>。遂以<em class="r">代</em>封<em class="r">伯鲁</em>子<em class="r">周</em>为<em class="r">代成君</em>。<em class="r">伯鲁</em>者，<em class="r">襄子</em>兄，故太子。太子蚤死，故封其子。</p>
<p><em class="r">襄子</em>立四年，<em class="r">知伯</em>与<em class="r">赵</em>、<em class="r">韩</em>、<em class="r">魏</em>尽分其<em class="r">范</em>、<em class="r">中行</em>故地。<em class="r">晋出公</em>怒，告<em class="r">齐</em>、<em class="r">鲁</em>，欲以伐四卿。四卿恐，遂共攻<em class="r">出公</em>。<em class="r">出公</em>奔<em class="r">齐</em>，道死。<em class="r">知伯</em>乃立<em class="r">昭公</em>曾孙<em class="r">骄</em>，是为<em class="r">晋懿公</em>。<em class="r">知伯</em>益骄。请地<em class="r">韩</em>、<em class="r">魏</em>，<em class="r">韩</em>、<em class="r">魏</em>与之。请地<em class="r">赵</em>，<em class="r">赵</em>不与，以其围<em class="r">郑</em>之辱。<em class="r">知伯</em>怒，遂率<em class="r">韩</em>、<em class="r">魏</em>攻<em class="r">赵</em>。<em class="r">赵襄子</em>惧，乃奔保<em class="r">晋阳</em>。</p>
<p><em class="r">原过</em>从，后，至于<em class="r">王泽</em>，见三人，自带以上可见，自带以下不可见。与<em class="r">原过</em>竹二节，莫通。曰：“为我以是遗<em class="r">赵毋卹</em>。”<em class="r">原过</em>既至，以告<em class="r">襄子</em>。<em class="r">襄子</em>齐三日，亲自剖竹，有朱书曰：“<em class="r">赵毋卹</em>，余<em class="r">霍泰山山阳侯</em>天使也。三月丙戌，余将使女反灭<em class="r">知氏</em>。女亦立我百邑，余将赐女<em class="r">林胡</em>之地。至于后世，且有伉王，赤黑，龙面而鸟噣，鬓麋髭髯，大膺大胸，脩下而冯，左衽界乘，奄有<em class="r">河宗</em>，至于<em class="r">休溷</em>诸<em class="r">貉</em>，南伐<em class="r">晋</em>别，北灭<em class="r">黑姑</em>。”<em class="r">襄子</em>再拜，受三神之令。</p>
<p>三国攻<em class="r">晋阳</em>，岁馀，引<em class="r">汾水</em>灌其城，城不浸者三版。城中悬釜而炊，易子而食。群臣皆有外心，礼益慢，唯<em class="r">高共</em>不敢失礼。<em class="r">襄子</em>惧，乃夜使相<em class="r">张孟同</em>私于<em class="r">韩</em>、<em class="r">魏</em>。<em class="r">韩</em>、<em class="r">魏</em>与合谋，以三月丙戌，三国反灭<em class="r">知氏</em>，共分其地。于是<em class="r">襄子</em>行赏，<em class="r">高共</em>为上。<em class="r">张孟</em>同曰：“<em class="r">晋阳</em>之难，唯<em class="r">共</em>无功。”<em class="r">襄子</em>曰：“方<em class="r">晋阳</em>急，群臣皆懈，惟<em class="r">共</em>不敢失人臣礼，是以先之。”于是<em class="r">赵</em>北有<em class="r">代</em>，南并<em class="r">知氏</em>，强于<em class="r">韩</em>、<em class="r">魏</em>。遂祠三神于百邑，使<em class="r">原过</em>主<em class="r">霍泰山</em>祠祀。</p>
<p>其后娶<em class="r">空同氏</em>，生五子。<em class="r">襄子</em>为<em class="r">伯鲁</em>之不立也，不肯立子，且必欲传位与<em class="r">伯鲁</em>子<em class="r">代成君</em>。<em class="r">成君</em>先死，乃取<em class="r">代成君</em>子<em class="r">浣</em>立为太子。<em class="r">襄子</em>立三十三年卒，<em class="r">浣</em>立，是为<em class="r">献侯</em>。</p>
<p><em class="r">献侯</em>少即位，治<em class="r">中牟</em>。</p>
<p><em class="r">襄子</em>弟<em class="r">桓子</em>逐<em class="r">献侯</em>，自立于<em class="r">代</em>，一年卒。国人曰<em class="r">桓子</em>立非<em class="r">襄子</em>意，乃共杀其子而复迎立<em class="r">献侯</em>。</p>
<p>十年，<em class="r">中山武公</em>初立。十三年，城<em class="r">平邑</em>。十五年，<em class="r">献侯</em>卒，子<em class="r">烈侯籍</em>立。</p>
<p><em class="r">烈侯</em>元年，<em class="r">魏文侯</em>伐<em class="r">中山</em>，使<em class="r">太子击</em>守之。六年，<em class="r">魏</em>、<em class="r">韩</em>、<em class="r">赵</em>皆相立为诸侯，追尊<em class="r">献子</em>为<em class="r">献侯</em>。</p>
<p><em class="r">烈侯</em>好音，谓相国<em class="r">公仲连</em>曰：“寡人有爱，可以贵之乎？”<em class="r">公仲</em>曰：“富之可，贵之则否。”<em class="r">烈侯</em>曰：“然。夫<em class="r">郑</em>歌者<em class="r">枪</em>、<em class="r">石</em>二人，吾赐之田，人万亩。”<em class="r">公仲</em>曰：“诺。”不与。居一月，<em class="r">烈侯</em>从<em class="r">代</em>来，问歌者田。<em class="r">公仲</em>曰：“求，未有可者。”有顷，<em class="r">烈侯</em>复问。<em class="r">公仲</em>终不与，乃称疾不朝。<em class="r">番吾君</em>自<em class="r">代</em>来，谓<em class="r">公仲</em>曰：“君实好善，而未知所持。今<em class="r">公仲</em>相<em class="r">赵</em>，于今四年，亦有进士乎？”<em class="r">公仲</em>曰：“未也。”<em class="r">番吾君</em>曰：“<em class="r">牛畜</em>、<em class="r">荀欣</em>、<em class="r">徐越</em>皆可。”<em class="r">公仲</em>乃进三人。及朝，<em class="r">烈侯</em>复问：“歌者田何如？”<em class="r">公仲</em>曰：“方使择其善者。”<em class="r">牛畜</em>侍<em class="r">烈侯</em>以仁义，约以王道，<em class="r">烈侯</em>逌然。明日，<em class="r">荀欣</em>侍以选练举贤，任官使能。明日，<em class="r">徐越</em>侍以节财俭用，察度功德。所与无不充，君说。<em class="r">烈侯</em>使使谓相国曰：“歌者之田且止。”官<em class="r">牛畜</em>为师，<em class="r">荀欣</em>为中尉，<em class="r">徐越</em>为内史，赐相国衣二袭。</p>
<p>九年，<em class="r">烈侯</em>卒，弟<em class="r">武公</em>立。<em class="r">武公</em>十三年卒，<em class="r">赵</em>复立<em class="r">烈侯</em>太子<em class="r">章</em>，是为<em class="r">敬侯</em>。是岁，<em class="r">魏文侯</em>卒。</p>
<p><em class="r">敬侯</em>元年，<em class="r">武公</em>子<em class="r">朝</em>作乱，不克，出奔<em class="r">魏</em>。<em class="r">赵</em>始都<em class="r">邯郸</em>。</p>
<p>二年，败<em class="r">齐</em>于<em class="r">灵丘</em>。三年，救<em class="r">魏</em>于<em class="r">廪丘</em>，大败<em class="r">齐</em>人。四年，<em class="r">魏</em>败我<em class="r">兔台</em>。筑<em class="r">刚平</em>以侵<em class="r">卫</em>。五年，<em class="r">齐</em>、<em class="r">魏</em>为<em class="r">卫</em>攻<em class="r">赵</em>，取我<em class="r">刚平</em>。六年，借兵于<em class="r">楚</em>伐<em class="r">魏</em>，取<em class="r">棘蒲</em>。八年，拔<em class="r">魏黄城</em>。九年，伐<em class="r">齐</em>。<em class="r">齐</em>伐<em class="r">燕</em>，<em class="r">赵</em>救<em class="r">燕</em>。十年，与<em class="r">中山</em>战于<em class="r">房子</em>。</p>
<p>十一年，<em class="r">魏</em>、<em class="r">韩</em>、<em class="r">赵</em>共灭<em class="r">晋</em>，分其地。伐<em class="r">中山</em>，又战于<em class="r">中人</em>。十二年，<em class="r">敬侯</em>卒，子<em class="r">成侯种</em>立。</p>
<p><em class="r">成侯</em>元年，<em class="r">公子胜</em>与<em class="r">成侯</em>争立，为乱。二年六月，雨雪。三年，<em class="r">太戊午</em>为相。伐<em class="r">卫</em>，取乡邑七十三。<em class="r">魏</em>败我<em class="r">蔺</em>。四年，与<em class="r">秦</em>战<em class="r">高安</em>，败之。五年，伐<em class="r">齐</em>于<em class="r">鄄</em>。<em class="r">魏</em>败我<em class="r">怀</em>。攻<em class="r">郑</em>，败之，以与<em class="r">韩</em>，<em class="r">韩</em>与我<em class="r">长子</em>。六年，<em class="r">中山</em>筑长城。伐<em class="r">魏</em>，败<em class="r">湪泽</em>，围<em class="r">魏惠王</em>。七年，侵<em class="r">齐</em>，至长城。与<em class="r">韩</em>攻<em class="r">周</em>。八年，与<em class="r">韩</em>分<em class="r">周</em>以为两。九年，与<em class="r">齐</em>战<em class="r">阿</em>下。十年，攻<em class="r">卫</em>，取<em class="r">甄</em>。十一年，<em class="r">秦</em>攻<em class="r">魏</em>，<em class="r">赵</em>救之<em class="r">石阿</em>。十二年，<em class="r">秦</em>攻<em class="r">魏少梁</em>，<em class="r">赵</em>救之。十三年，<em class="r">秦献公</em>使庶长<em class="r">国</em>伐<em class="r">魏少梁</em>，虏其太子、<em class="r">痤</em>。<em class="r">魏</em>败我<em class="r">浍</em>，取<em class="r">皮牢</em>。<em class="r">成侯</em>与<em class="r">韩昭侯</em>遇<em class="r">上党</em>。十四年，与<em class="r">韩</em>攻<em class="r">秦</em>。十五年，助<em class="r">魏</em>攻<em class="r">齐</em>。</p>
<p>十六年，与<em class="r">韩</em>、<em class="r">魏</em>分<em class="r">晋</em>，封<em class="r">晋君</em>以<em class="r">端氏</em>。</p>
<p>十七年，<em class="r">成侯</em>与<em class="r">魏惠王</em>遇<em class="r">葛孽</em>。十九年，与<em class="r">齐</em>、<em class="r">宋</em>会<em class="r">平陆</em>，与<em class="r">燕</em>会<em class="r">阿</em>。二十年，<em class="r">魏</em>献荣椽，因以为<em class="r">檀台</em>。二十一年，<em class="r">魏</em>围我<em class="r">邯郸</em>。二十二年，<em class="r">魏惠王</em>拔我<em class="r">邯郸</em>，<em class="r">齐</em>亦败<em class="r">魏</em>于<em class="r">桂陵</em>。二十四年，<em class="r">魏</em>归我<em class="r">邯郸</em>，与<em class="r">魏</em>盟<em class="r">漳水</em>上。<em class="r">秦</em>攻我<em class="r">蔺</em>。二十五年，<em class="r">成侯</em>卒。<em class="r">公子&lt;imgalt=""class="kindle-cn-inline-character"src="Image00082.jpg"/&gt;</em>与<em class="r">太子肃侯</em>争立，<em class="r">&lt;imgalt=""class="kindle-cn-inline-character"src="Image00082.jpg"/&gt;</em>败，亡奔韩。</p>
<p><em class="r">肃侯</em>元年，夺<em class="r">晋君端氏</em>，徙处<em class="r">屯留</em>。二年，与<em class="r">魏惠王</em>遇于<em class="r">阴晋</em>。三年，<em class="r">公子范</em>袭<em class="r">邯郸</em>，不胜而死。四年，朝天子。六年，攻<em class="r">齐</em>，拔<em class="r">高唐</em>。七年，<em class="r">公子刻</em>攻<em class="r">魏首垣</em>。十一年，<em class="r">秦孝公</em>使<em class="r">商君</em>伐<em class="r">魏</em>，虏其将<em class="r">公子卬</em>。<em class="r">赵</em>伐<em class="r">魏</em>。十二年，<em class="r">秦孝公</em>卒，<em class="r">商君</em>死。十五年，起<em class="r">寿陵</em>。<em class="r">魏惠王</em>卒。</p>
<p>十六年，<em class="r">肃侯</em>游<em class="r">大陵</em>，出于<em class="r">鹿门</em>，<em class="r">大戊午</em>扣马曰：“耕事方急，一日不作，百日不食。”<em class="r">肃侯</em>下车谢。</p>
<p>十七年，围<em class="r">魏黄</em>，不克。筑长城。</p>
<p>十八年，<em class="r">齐</em>、<em class="r">魏</em>伐我，我决<em class="r">河</em>水灌之，兵去。二十二年，<em class="r">张仪</em>相<em class="r">秦</em>。<em class="r">赵疵</em>与<em class="r">秦</em>战，败，<em class="r">秦</em>杀<em class="r">疵河西</em>，取我<em class="r">蔺</em>、<em class="r">离石</em>。二十三年，<em class="r">韩举</em>与<em class="r">齐</em>、<em class="r">魏</em>战，死于<em class="r">桑丘</em>。</p>
<p>二十四年，<em class="r">肃侯</em>卒。<em class="r">秦</em>、<em class="r">楚</em>、<em class="r">燕</em>、<em class="r">齐</em>、<em class="r">魏</em>出锐师各万人来会葬。子<em class="r">武灵王</em>立。</p>
<p><em class="r">武灵王</em>元年，<em class="r">阳文君赵豹</em>相。<em class="r">梁襄王</em>与<em class="r">太子嗣</em>，<em class="r">韩宣王</em>与<em class="r">太子仓</em>来朝<em class="r">信宫</em>。<em class="r">武灵王</em>少，未能听政，博闻师三人，左右司过三人。及听政，先问先王贵臣<em class="r">肥义</em>，加其秩；国三老年八十，月致其礼。</p>
<p>三年，城<em class="r">鄗</em>。四年，与<em class="r">韩</em>会于<em class="r">区鼠</em>。五年，娶<em class="r">韩</em>女为夫人。</p>
<p>八年，<em class="r">韩</em>击<em class="r">秦</em>，不胜而去。五国相王，<em class="r">赵</em>独否，曰：“无其实，敢处其名乎！”令国人谓己曰“君”。</p>
<p>九年，与<em class="r">韩</em>、<em class="r">魏</em>共击<em class="r">秦</em>，<em class="r">秦</em>败我，斩首八万级。<em class="r">齐</em>败我<em class="r">观泽</em>。十年，<em class="r">秦</em>取我<em class="r">中都</em>及<em class="r">西阳</em>。<em class="r">齐</em>破<em class="r">燕</em>。<em class="r">燕</em>相<em class="r">子之</em>为君，君反为臣。十一年，王召<em class="r">公子职</em>于<em class="r">韩</em>，立以为<em class="r">燕王</em>，使<em class="r">乐池</em>送之。十三年，<em class="r">秦</em>拔我<em class="r">蔺</em>，虏将军<em class="r">赵庄</em>。<em class="r">楚</em>、<em class="r">魏王</em>来，过<em class="r">邯郸</em>。十四年，<em class="r">赵何</em>攻<em class="r">魏</em>。</p>
<p>十六年，<em class="r">秦惠王</em>卒。王游<em class="r">大陵</em>。他日，王梦见处女鼓琴而歌诗曰：“美人荧荧兮，颜若苕之荣。命乎命乎，曾无我<em class="r">嬴</em>！”异日，王饮酒乐，数言所梦，想见其状。<em class="r">吴广</em>闻之，因夫人而内其女<em class="r">娃嬴</em>。<em class="r">孟姚</em>也。<em class="r">孟姚</em>甚有宠于王，是为<em class="r">惠后</em>。</p>
<p>十七年，王出<em class="r">九门</em>，为<em class="r">野台</em>，以望<em class="r">齐</em>、<em class="r">中山</em>之境。</p>
<p>十八年，<em class="r">秦武王</em>与<em class="r">孟说</em>举龙文赤鼎，绝膑而死。<em class="r">赵王</em>使<em class="r">代</em>相<em class="r">赵固</em>迎<em class="r">公子稷</em>于<em class="r">燕</em>，送归，立为<em class="r">秦王</em>，是为<em class="r">昭王</em>。</p>
<p>十九年春正月，大朝<em class="r">信宫</em>。召<em class="r">肥义</em>与议天下，五日而毕。王北略<em class="r">中山</em>之地，至于<em class="r">房子</em>，遂之<em class="r">代</em>，北至<em class="r">无穷</em>，西至<em class="r">河</em>，登<em class="r">黄华</em>之上。召<em class="r">楼缓</em>谋曰：“我先王因世之变，以长南藩之地，属阻<em class="r">漳</em>、<em class="r">滏</em>之险，立长城，又取<em class="r">蔺</em>、<em class="r">郭狼</em>，败<em class="r">林</em>人于<em class="r">荏</em>，而功未遂。今<em class="r">中山</em>在我腹心，北有<em class="r">燕</em>，东有<em class="r">胡</em>，西有<em class="r">林胡</em>、<em class="r">楼烦</em>、<em class="r">秦</em>、<em class="r">韩</em>之边，而无强兵之救，是亡社稷，奈何？夫有高世之名，必有遗俗之累。吾欲<em class="r">胡</em>服。”<em class="r">楼缓</em>曰：“善。”群臣皆不欲。</p>
<p>于是<em class="r">肥义</em>侍，王曰：“<em class="r">简</em>、<em class="r">襄主</em>之烈，计<em class="r">胡</em>、<em class="r">翟</em>之利。为人臣者，宠有孝弟长幼顺明之节，通有补民益主之业，此两者臣之分也。今吾欲继<em class="r">襄主</em>之迹，开于<em class="r">胡</em>、<em class="r">翟</em>之乡，而卒世不见也。为敌弱，用力少而功多，可以毋尽百姓之劳，而序往古之勋。夫有高世之功者，负遗俗之累；有独智之虑者，任骜民之怨。今吾将<em class="r">胡</em>服骑射以教百姓，而世必议寡人，奈何？”<em class="r">肥义</em>曰：“臣闻疑事无功，疑行无名。王既定负遗俗之虑，殆无顾天下之议矣。夫论至德者不和于俗，成大功者不谋于众。昔者<em class="r">舜</em>舞<em class="r">有苗</em>，<em class="r">禹</em>袒<em class="r">裸国</em>，非以养欲而乐志也，务以论德而约功也。愚者暗成事，智者睹未形，则王何疑焉。”王曰：“吾不疑<em class="r">胡</em>服也，吾恐天下笑我也。狂夫之乐，智者哀焉；愚者所笑，贤者察焉。世有顺我者，胡服之功未可知也。虽驱世以笑我，<em class="r">胡</em>地<em class="r">中山</em>吾必有之。”于是遂<em class="r">胡</em>服矣。</p>
<p>使<em class="r">王&lt;imgalt=""class="kindle-cn-inline-character"src="Image00082.jpg"/&gt;</em>告<em class="r">公子成</em>曰：“寡人<em class="r">胡</em>服，将以朝也，亦欲叔服之。家听于亲而国听于君，古今之公行也。子不反亲，臣不逆君，兄弟之通义也。今寡人作教易服而叔不服，吾恐天下议之也。制国有常，利民为本；从政有经，令行为上。明德先论于贱，而行政先信于贵。今<em class="r">胡</em>服之意，非以养欲而乐志也；事有所止而功有所出，事成功立，然后善也。今寡人恐叔之逆从政之经，以辅叔之议。且寡人闻之，事利国者行无邪，因贵戚者名不累，故愿慕公叔之义，以成<em class="r">胡</em>服之功。使<em class="r">&lt;imgalt=""class="kindle-cn-inline-character"src="Image00082.jpg"/&gt;</em>谒之叔，请服焉。”<em class="r">公子成</em>再拜稽首曰：“臣固闻王之<em class="r">胡</em>服也。臣不佞，寝疾，未能趋走以滋进也。王命之，臣敢对，因竭其愚忠。曰：臣闻中国者，盖聪明徇智之所居也，万物财用之所聚也，贤圣之所教也，仁义之所施也，《诗书》礼乐之所用也，异敏技能之所试也，远方之所观赴也，蛮夷之所义行也。今王舍此而袭远方之服，变古之教，易古之道，逆人之心，而怫学者，离中国，故臣愿王图之也。”使者以报。王曰：“吾固闻叔之疾也，我将自往请之。”</p>
<p>王遂往之<em class="r">公子成</em>家，因自请之，曰：“夫服者，所以便用也；礼者，所以便事也。圣人观鄉而顺宜，因事而制礼，所以利其民而厚其国也。夫剪发文身，错臂左衽，<em class="r">瓯越</em>之民也。黑齿雕题，却冠秫绌，<em class="r">大吴</em>之国也。故礼服莫同，其便一也。鄉异而用变，事异而礼易。是以圣人果可以利其国，不一其用；果可以便其事，不同其礼。儒者一师而俗异，中国同礼而教离，况于山谷之便乎？故去就之变，智者不能一；远近之服，贤圣不能同。穷鄉多异，曲学多辩。不知而不疑，异于己而不非者，公焉而众求尽善也。今叔之所言者俗也，吾所言者所以制俗也。吾国东有<em class="r">河</em>、<em class="r">薄洛</em>之水，与<em class="r">齐</em>、<em class="r">中山</em>同之，无舟楫之用。自<em class="r">常山</em>以至<em class="r">代</em>、<em class="r">上党</em>，东有<em class="r">燕</em>、<em class="r">东胡</em>之境，而西有<em class="r">楼烦</em>、<em class="r">秦</em>、<em class="r">韩</em>之边，今无骑射之备。故寡人无舟楫之用，夹水居之民，将何以守<em class="r">河</em>、<em class="r">薄洛</em>之水；变服骑射，以备<em class="r">燕</em>、<em class="r">三胡</em>、<em class="r">秦</em>、<em class="r">韩</em>之边。且昔者<em class="r">简主</em>不塞<em class="r">晋阳</em>以及<em class="r">上党</em>，而<em class="r">襄主</em>并<em class="r">戎</em>取<em class="r">代</em>以攘诸<em class="r">胡</em>，此愚智所明也。先时<em class="r">中山</em>负<em class="r">齐</em>之强兵，侵暴吾地，系累吾民，引水围<em class="r">鄗</em>，微社稷之神灵，则<em class="r">鄗</em>几于不守也。先王丑之，而怨未能报也。今骑射之备，近可以便<em class="r">上党</em>之形，而远可以报<em class="r">中山</em>之怨。而叔顺中国之俗以逆<em class="r">简</em>、<em class="r">襄</em>之意，恶变服之名以忘<em class="r">鄗</em>事之丑，非寡人之所望也。”<em class="r">公子成</em>再拜稽首曰：“臣愚，不达于王之义，敢道世俗之闻，臣之罪也。今王将继<em class="r">简</em>、<em class="r">襄</em>之意以顺先王之志，臣敢不听命乎！”再拜稽首。乃赐<em class="r">胡</em>服。明日，服而朝。于是始出<em class="r">胡</em>服令也。</p>
<p><em class="r">赵文</em>、<em class="r">赵造</em>、<em class="r">周袑</em>、<em class="r">赵俊</em>皆谏止王毋<em class="r">胡</em>服，如故法便。王曰：“先王不同俗，何古之法？帝王不相袭，何礼之循？<em class="r">虑戏</em>、<em class="r">神农</em>教而不诛，<em class="r">黄帝</em>、<em class="r">尧</em>、<em class="r">舜</em>诛而不怒。及至<em class="r">三王</em>，随时制法，因事制礼。法度制令各顺其宜，衣服器械各便其用。故礼也不必一道，而便国不必古。圣人之兴也不相袭而王，<em class="r">夏</em>、<em class="r">殷</em>之衰也不易礼而灭。然则反古未可非，而循礼未足多也。且服奇者志淫，则是<em class="r">邹</em>、<em class="r">鲁</em>无奇行也；俗辟者民易，则是<em class="r">吴</em>、<em class="r">越</em>无秀士也。且圣人利身谓之服，便事谓之礼。夫进退之节，衣服之制者，所以齐常民也，非所以论贤者也。故齐民与俗流，贤者与变俱。故谚曰‘以书御者不尽马之情，以古制今者不达事之变’。循法之功，不足以高世；法古之学，不足以制今。子不及也。”遂<em class="r">胡</em>服招骑射。</p>
<p>二十年，王略<em class="r">中山</em>地，至<em class="r">宁葭</em>；西略<em class="r">胡</em>地，至<em class="r">榆中</em>。<em class="r">林胡王</em>献马。归，使<em class="r">楼缓</em>之<em class="r">秦</em>，<em class="r">仇液</em>之<em class="r">韩</em>，<em class="r">王贲</em>之<em class="r">楚</em>，<em class="r">富丁</em>之<em class="r">魏</em>，<em class="r">赵爵</em>之<em class="r">齐</em>。<em class="r">代</em>相<em class="r">赵固</em>主<em class="r">胡</em>，致其兵。</p>
<p>二十一年，攻<em class="r">中山</em>。<em class="r">赵袑</em>为右军，<em class="r">许钧</em>为左军，<em class="r">公子章</em>为中军，王并将之。<em class="r">牛翦</em>将车骑，<em class="r">赵希</em>并将<em class="r">胡</em>、<em class="r">代</em>。<em class="r">赵</em>与之陉，合军<em class="r">曲阳</em>，攻取<em class="r">丹丘</em>、<em class="r">华阳</em>、<em class="r">鸱</em>之塞。王军取<em class="r">鄗</em>、<em class="r">石邑</em>、<em class="r">封龙</em>、<em class="r">东垣</em>。<em class="r">中山</em>献四邑和，王许之，罢兵。二十三年，攻<em class="r">中山</em>。二十五年，<em class="r">惠后</em>卒。使<em class="r">周袑胡</em>服傅<em class="r">王子何</em>。二十六年，复攻<em class="r">中山</em>，攘地北至<em class="r">燕</em>、<em class="r">代</em>，西至<em class="r">云中</em>、<em class="r">九原</em>。</p>
<p>二十七年五月戊申，大朝于东宫，传国，立<em class="r">王子何</em>以为王。王庙见礼毕，出临朝。大夫悉为臣，<em class="r">肥义</em>为相国，并傅王。是为<em class="r">惠文王</em>。<em class="r">惠文王</em>，<em class="r">惠后吴娃</em>子也。<em class="r">武灵王</em>自号为<em class="r">主父</em>。</p>
<p><em class="r">主父</em>欲令子主治国，而身<em class="r">胡</em>服将士大夫西北略<em class="r">胡</em>地，而欲从<em class="r">云中</em>、<em class="r">九原</em>直南袭<em class="r">秦</em>，于是诈自为使者入<em class="r">秦</em>。<em class="r">秦昭王</em>不知，已而怪其状甚伟，非人臣之度，使人逐之，而<em class="r">主父</em>驰已脱关矣。审问之，乃<em class="r">主父</em>也。<em class="r">秦</em>人大惊。<em class="r">主父</em>所以入<em class="r">秦</em>者，欲自略地形，因观<em class="r">秦王</em>之为人也。</p>
<p><em class="r">惠文王</em>二年，<em class="r">主父</em>行新地，遂出<em class="r">代</em>，西遇<em class="r">楼烦王</em>于<em class="r">西河</em>而致其兵。</p>
<p>三年，灭<em class="r">中山</em>，迁其王于<em class="r">肤施</em>。起<em class="r">灵寿</em>，北地方从，<em class="r">代</em>道大通。还归，行赏，大赦，置酒酺五日，封长子<em class="r">章</em>为<em class="r">代安阳君</em>。<em class="r">章</em>素侈，心不服其弟所立。<em class="r">主父</em>又使<em class="r">田不礼</em>相章也。</p>
<p><em class="r">李兑</em>谓<em class="r">肥义</em>曰：“<em class="r">公子章</em>强壮而志骄，党众而欲大，殆有私乎？<em class="r">田不礼</em>之为人也，忍杀而骄。二人相得，必有谋阴贼起，一出身徼幸。夫小人有欲，轻虑浅谋，徒见其利而不顾其害，同类相推，俱入祸门。以吾观之，必不久矣。子任重而势大，乱之所始，祸之所集也，子必先患。仁者爱万物而智者备祸于未形，不仁不智，何以为国？子奚不称疾毋出，传政于<em class="r">公子成</em>？毋为怨府，毋为祸梯。”<em class="r">肥义</em>曰：“不可。昔者<em class="r">主父</em>以王属<em class="r">义</em>也，曰：‘毋变而度，毋异而虑，坚守一心，以殁而世。’<em class="r">义</em>再拜受命而籍之。今畏<em class="r">不礼</em>之难而忘吾籍，变孰大焉。进受严命，退而不全，负孰甚焉。变负之臣，不容于刑。谚曰‘死者复生，生者不愧’。吾言已在前矣，吾欲全吾言，安得全吾身！且夫贞臣也难至而节见，忠臣也累至而行明。子则有赐而忠我矣，虽然，吾有语在前者也，终不敢失。”<em class="r">李兑</em>曰：“诺，子勉之矣！吾见子已今年耳。”涕泣而出。<em class="r">李兑</em>数见<em class="r">公子成</em>，以备<em class="r">田不礼</em>之事。</p>
<p>异日<em class="r">肥义</em>谓<em class="r">信期</em>曰：“公子与<em class="r">田不礼</em>甚可忧也。其于义也声善而实恶，此为人也不子不臣。吾闻之也，奸臣在朝，国之残也；谗臣在中，主之蠹也。此人贪而欲大，内得主而外为暴。矫令为慢，以擅一旦之命，不难为也，祸且逮国。今吾忧之，夜而忘寐，饥而忘食。盗贼出入不可不备。自今以来，若有召王者必见吾面，我将先以身当之，无故而王乃入。”<em class="r">信期</em>曰：“善哉，吾得闻此也！”</p>
<p>四年，朝群臣，<em class="r">安阳君</em>亦来朝。<em class="r">主父</em>令王听朝，而自从旁观窥群臣宗室之礼。见其长子<em class="r">章</em>傫然也，反北面为臣，诎于其弟，心怜之，于是乃欲分<em class="r">赵</em>而王<em class="r">章</em>于<em class="r">代</em>，计未决而辍。</p>
<p><em class="r">主父</em>及王游<em class="r">沙丘</em>，异宫，<em class="r">公子章</em>即以其徒与<em class="r">田不礼</em>作乱，诈以<em class="r">主父</em>令召王。<em class="r">肥义</em>先入，杀之。<em class="r">高信</em>即与王战。<em class="r">公子成</em>与<em class="r">李兑</em>自国至，乃起四邑之兵入距难，杀<em class="r">公子章</em>及<em class="r">田不礼</em>，灭其党贼而定王室。<em class="r">公子成</em>为相，号<em class="r">安平君</em>，<em class="r">李兑</em>为司寇。<em class="r">公子章</em>之败，往走<em class="r">主父</em>，<em class="r">主父</em>开之，<em class="r">成</em>、<em class="r">兑</em>因围<em class="r">主父</em>宫。<em class="r">公子章</em>死，<em class="r">公子成</em>、<em class="r">李兑</em>谋曰：“以<em class="r">章</em>故围<em class="r">主父</em>，即解兵，吾属夷矣。”乃遂围<em class="r">主父</em>。令宫中人“后出者夷”，宫中人悉出。<em class="r">主父</em>欲出不得，又不得食，探爵彀而食之，三月馀而饿死<em class="r">沙丘宫</em>。<em class="r">主父</em>定死，乃发丧赴诸侯。</p>
<p>是时王少，<em class="r">成</em>、<em class="r">兑</em>专政，畏诛，故围<em class="r">主父</em>。<em class="r">主父</em>初以长子<em class="r">章</em>为太子，后得<em class="r">吴娃</em>，爱之，为不出者数岁，生子<em class="r">何</em>，乃废<em class="r">太子章</em>而立<em class="r">何</em>为王。<em class="r">吴娃</em>死，爱弛，怜故太子，欲两王之，犹豫未决，故乱起，以至父子俱死，为天下笑，岂不痛乎！</p>
<p>五年，与<em class="r">燕鄚</em>、<em class="r">易</em>。八年，城<em class="r">南行唐</em>。九年，<em class="r">赵梁</em>将，与<em class="r">齐</em>合军攻<em class="r">韩</em>，至<em class="r">鲁关</em>下。及十年，<em class="r">秦</em>自置为西帝。十一年，<em class="r">董叔</em>与<em class="r">魏氏</em>伐<em class="r">宋</em>，得<em class="r">河阳</em>于<em class="r">魏</em>。<em class="r">秦</em>取<em class="r">梗阳</em>。十二年，<em class="r">赵梁</em>将攻<em class="r">齐</em>。十三年，<em class="r">韩徐</em>为将，攻<em class="r">齐</em>。公主死。十四年，相国<em class="r">乐毅</em>将<em class="r">赵</em>、<em class="r">秦</em>、<em class="r">韩</em>、<em class="r">魏</em>、<em class="r">燕</em>攻<em class="r">齐</em>，取<em class="r">灵丘</em>。与<em class="r">秦</em>会<em class="r">中阳</em>。十五年，<em class="r">燕昭王</em>来见。<em class="r">赵</em>与<em class="r">韩</em>、<em class="r">魏</em>、<em class="r">秦</em>共击<em class="r">齐</em>，<em class="r">齐王</em>败走，<em class="r">燕</em>独深入，取<em class="r">临菑</em>。</p>
<p>十六年，<em class="r">秦</em>复与<em class="r">赵</em>数击<em class="r">齐</em>，<em class="r">齐</em>人患之。<em class="r">苏厉</em>为<em class="r">齐</em>遗<em class="r">赵王</em>书曰：</p>
<p>臣闻古之贤君，其德行非布于海内也，教顺非洽于民人也，祭祀时享非数常于鬼神也。甘露降，时雨至，年谷丰孰，民不疾疫，众人善之，然而贤主图之。</p>
<p>今足下之贤行功力，非数加于<em class="r">秦</em>也；怨毒积怒，非素深于<em class="r">齐</em>也。<em class="r">秦赵</em>与国，以强征兵于<em class="r">韩</em>，<em class="r">秦</em>诚爱<em class="r">赵</em>乎？其实憎<em class="r">齐</em>乎？物之甚者，贤主察之。<em class="r">秦</em>非爱<em class="r">赵</em>而憎<em class="r">齐</em>也，欲亡<em class="r">韩</em>而吞<em class="r">二周</em>，故以<em class="r">齐</em>谈天下。恐事之不合，故出兵以劫<em class="r">魏</em>、<em class="r">赵</em>。恐天下畏己也，故出质以为信。恐天下亟反也，故征兵于<em class="r">韩</em>以威之。声以德与国，实而伐空<em class="r">韩</em>，臣以<em class="r">秦</em>计为必出于此。夫物固有势异而患同者，<em class="r">楚</em>久伐而<em class="r">中山</em>亡，今<em class="r">齐</em>久伐而<em class="r">韩</em>必亡。破<em class="r">齐</em>，王与六国分其利也。亡<em class="r">韩</em>，<em class="r">秦</em>独擅之。收<em class="r">二周</em>，西取祭器，<em class="r">秦</em>独私之。赋田计功，王之获利孰与<em class="r">秦</em>多？</p>
<p>说士之计曰：“<em class="r">韩</em>亡<em class="r">三川</em>，<em class="r">魏</em>亡<em class="r">晋国</em>，市朝未变而祸已及矣。”<em class="r">燕</em>尽<em class="r">齐</em>之北地，去<em class="r">沙丘</em>、<em class="r">钜鹿</em>敛三百里，<em class="r">韩</em>之<em class="r">上党</em>去<em class="r">邯郸</em>百里，<em class="r">燕</em>、<em class="r">秦</em>谋王之河山，间三百里而通矣。<em class="r">秦</em>之<em class="r">上郡</em>近<em class="r">挺关</em>，至于<em class="r">榆中</em>者千五百里，<em class="r">秦</em>以三郡攻王之<em class="r">上党</em>，<em class="r">羊肠</em>之西，<em class="r">句注</em>之南，非王有已。逾<em class="r">句注</em>，斩<em class="r">常山</em>而守之，三百里而通于<em class="r">燕</em>，<em class="r">代</em>马<em class="r">胡</em>犬不东下，<em class="r">昆山</em>之玉不出，此三宝者亦非王有已。王久伐<em class="r">齐</em>，从强<em class="r">秦</em>攻<em class="r">韩</em>，其祸必至于此。愿王孰虑之。</p>
<p>且<em class="r">齐</em>之所以伐者，以事王也；天下属行，以谋王也。<em class="r">燕秦</em>之约成而兵出有日矣。五国三分王之地，<em class="r">齐</em>倍五国之约而殉王之患，西兵以禁强<em class="r">秦</em>，<em class="r">秦</em>废帝请服，反<em class="r">高平</em>、<em class="r">根柔</em>于<em class="r">魏</em>，反<em class="r">巠分</em>、<em class="r">先俞</em>于<em class="r">赵</em>。<em class="r">齐</em>之事王，宜为上佼，而今乃抵罪，臣恐天下后事王者之不敢自必也。愿王孰计之也。</p>
<p>今王毋与天下攻<em class="r">齐</em>，天下必以王为义。<em class="r">齐</em>抱社稷而厚事王，天下必尽重王义。王以天下善<em class="r">秦</em>，<em class="r">秦</em>暴，王以天下禁之，是一世之名宠制于王也。</p>
<pclass="kindle-cn-para-left">于是_赵_乃辍，谢_秦_不击_齐_。</p>
王与_燕王_遇。_廉颇_将，攻_齐昔阳_，取之。
<p>十七年，<em class="r">乐毅</em>将<em class="r">赵</em>师攻<em class="r">魏伯阳</em>。而<em class="r">秦</em>怨<em class="r">赵</em>不与己击<em class="r">齐</em>，伐<em class="r">赵</em>，拔我两城。十八年，<em class="r">秦</em>拔我<em class="r">石城</em>。王再之<em class="r">卫东阳</em>，决<em class="r">河</em>水，伐<em class="r">魏氏</em>。大潦，<em class="r">漳水</em>出。<em class="r">魏冄</em>来相<em class="r">赵</em>。十九年，<em class="r">秦</em>取我二城。<em class="r">赵</em>与<em class="r">魏伯阳</em>。<em class="r">赵奢</em>将，攻<em class="r">齐麦丘</em>，取之。</p>
<p>二十年，<em class="r">廉颇</em>将，攻<em class="r">齐</em>。王与<em class="r">秦昭王</em>遇<em class="r">西河</em>外。</p>
<p>二十一年，<em class="r">赵</em>徙<em class="r">漳水武平</em>西。二十二年，大疫。置<em class="r">公子丹</em>为太子。</p>
<p>二十三年，<em class="r">楼昌</em>将，攻<em class="r">魏几</em>，不能取。十二月，<em class="r">廉颇</em>将，攻<em class="r">几</em>，取之。二十四年，<em class="r">廉颇</em>将，攻<em class="r">魏房子</em>，拔之，因城而还。又攻<em class="r">安阳</em>，取之。二十五年，<em class="r">燕周</em>将，攻<em class="r">昌城</em>、<em class="r">高唐</em>，取之。与<em class="r">魏</em>共击<em class="r">秦</em>。<em class="r">秦</em>将<em class="r">白起</em>破我<em class="r">华阳</em>，得一将军。二十六年，取<em class="r">东胡</em>欧<em class="r">代</em>地。</p>
<p>二十七年，徙<em class="r">漳水武平</em>南。封<em class="r">赵豹</em>为<em class="r">平阳君</em>。<em class="r">河</em>水出，大潦。</p>
<p>二十八年，<em class="r">蔺相如</em>伐<em class="r">齐</em>，至<em class="r">平邑</em>。罢城北<em class="r">九门</em>大城。<em class="r">燕</em>将<em class="r">成安君公孙操</em>弑其王。二十九年，<em class="r">秦</em>、<em class="r">韩</em>相攻，而围<em class="r">阏与</em>。<em class="r">赵</em>使<em class="r">赵奢</em>将，击<em class="r">秦</em>，大破<em class="r">秦</em>军<em class="r">阏与</em>下，赐号为<em class="r">马服君</em>。</p>
<p>三十三年，<em class="r">惠文王</em>卒，<em class="r">太子丹</em>立，是为<em class="r">孝成王</em>。</p>
<p><em class="r">孝成王</em>元年，<em class="r">秦</em>伐我，拔三城。<em class="r">赵王</em>新立，太后用事，<em class="r">秦</em>急攻之。<em class="r">赵氏</em>求救于<em class="r">齐</em>，<em class="r">齐</em>曰：“必以<em class="r">长安君</em>为质，兵乃出。”太后不肯，大臣强谏。太后明谓左右曰：“复言<em class="r">长安君</em>为质者，老妇必唾其面。”左师<em class="r">触龙</em>言愿见太后，太后盛气而胥之。入，徐趋而坐，自谢曰：“老臣病足，曾不能疾走，不得见久矣。窃自恕，而恐太后体之有所苦也，故愿望见太后。”太后曰：“老妇恃辇而行耳。”曰：“食得毋衰乎？”曰：“恃粥耳。”曰：“老臣间者殊不欲食，乃强步，日三四里，少益嗜食，和于身也。”太后曰：“老妇不能。”太后不和之色少解。<em class="r">左师公</em>曰：“老臣贱息<em class="r">舒祺</em>最少，不肖，而臣衰，窃怜爱之，愿得补黑衣之缺以卫王宫，昧死以闻。”太后曰：“敬诺。年几何矣？”对曰：“十五岁矣。虽少，愿及未填沟壑而托之。”太后曰：“丈夫亦爱怜少子乎？”对曰：“甚于妇人。”太后笑曰：“妇人异甚。”对曰：“老臣窃以为媪之爱<em class="r">燕后</em>贤于<em class="r">长安君</em>。”太后曰：“君过矣，不若<em class="r">长安君</em>之甚。”<em class="r">左师公</em>曰：“父母爱子，则为之计深远。媪之送<em class="r">燕后</em>也，持其踵，为之泣，念其远也，亦哀之矣。已行，非不思也，祭祀则祝之曰‘必勿使反’，岂非计长久，为子孙相继为王也哉？”太后曰：“然。”<em class="r">左师公</em>曰：“今三世以前，至于<em class="r">赵</em>主之子孙为侯者，其继有在者乎？”曰：“无有。”曰：“微独<em class="r">赵</em>，诸侯有在者乎？”曰：“老妇不闻也。”曰：“此其近者祸及其身，远者及其子孙。岂人主之子侯则不善哉？位尊而无功，奉厚而无劳，而挟重器多也。今媪尊<em class="r">长安君</em>之位，而封之以膏腴之地，多与之重器，而不及今令有功于国，一旦山陵崩，<em class="r">长安君</em>何以自托于<em class="r">赵</em>？老臣以媪为<em class="r">长安君</em>之计短也，故以为爱之不若<em class="r">燕后</em>。”太后曰：“诺，恣君之所使之。”于是为<em class="r">长安君</em>约车百乘，质于<em class="r">齐</em>，<em class="r">齐</em>兵乃出。</p>
<p><em class="r">子义</em>闻之，曰：“人主之子，骨肉之亲也，犹不能持无功之尊，无劳之奉，而守金玉之重也，而况于予乎？”</p>
<p><em class="r">齐安平君田单</em>将<em class="r">赵</em>师而攻<em class="r">燕中阳</em>，拔之。又攻<em class="r">韩注人</em>，拔之。二年，<em class="r">惠文后</em>卒。<em class="r">田单</em>为相。</p>
<p>四年，王梦衣偏裻之衣，乘飞龙上天，不至而坠，见金玉之积如山。明日，王召筮史<em class="r">敢</em>占之，曰：“梦衣偏裻之衣者，残也。乘飞龙上天不至而坠者，有气而无实也。见金玉之积如山者，忧也。”</p>
<p>后三日，<em class="r">韩氏上党</em>守<em class="r">冯亭</em>使者至，曰：“<em class="r">韩</em>不能守<em class="r">上党</em>，入之于<em class="r">秦</em>。其吏民皆安为<em class="r">赵</em>，不欲为<em class="r">秦</em>。有城市邑十七，愿再拜入之<em class="r">赵</em>，财王所以赐吏民。”王大喜，召<em class="r">平阳君豹</em>告之曰：“<em class="r">冯亭</em>人城市邑十七，受之何如？”对曰：“圣人甚祸无故之利。”王曰：“人怀吾德，何谓无故乎？”对曰：“夫<em class="r">秦</em>蚕食<em class="r">韩氏</em>地，中绝不令相通，固自以为坐而受<em class="r">上党</em>之地也。<em class="r">韩氏</em>所以不入于<em class="r">秦</em>者，欲嫁其祸于<em class="r">赵</em>也。<em class="r">秦</em>服其劳而<em class="r">赵</em>受其利，虽强大不能得之于小弱，小弱顾能得之于强大乎？岂可谓非无故之利哉！且夫<em class="r">秦</em>以牛田之水通粮蚕食，上乘倍战者，裂上国之地，其政行，不可与为难，必勿受也。”王曰：“今发百万之军而攻，逾年历岁未得一城也。今以城市邑十七币吾国，此大利也。”</p>
<p><em class="r">赵豹</em>出，王召<em class="r">平原君</em>与<em class="r">赵禹</em>而告之。对曰：“发百万之军而攻，逾岁未得一城，今坐受城市邑十七，此大利，不可失也。”王曰：“善。”乃令<em class="r">赵胜</em>受地，告<em class="r">冯亭</em>曰：“敝国使者臣<em class="r">胜</em>，敝国君使<em class="r">胜</em>致命，以万户都三封太守，千户都三封县令，皆世世为侯，吏民皆益爵三级，吏民能相安，皆赐之六金。”_冯_<em class="r">亭</em>垂涕不见使者，曰：“吾不处三不义也：为主守地，不能死国，不义一矣；入之<em class="r">秦</em>，不听主令，不义二矣；卖主地而食之，不义三矣。”<em class="r">赵</em>遂发兵取<em class="r">上党</em>。<em class="r">廉颇</em>将军军<em class="r">长平</em>。</p>
<p>七年，<em class="r">廉颇</em>免而<em class="r">赵括</em>代将。<em class="r">秦</em>人围<em class="r">赵括</em>，<em class="r">赵括</em>以军降，卒四十馀万皆坑之。王悔不听<em class="r">赵豹</em>之计，故有<em class="r">长平</em>之祸焉。</p>
<p>王还，不听<em class="r">秦</em>，<em class="r">秦</em>围<em class="r">邯郸</em>。<em class="r">武垣</em>令<em class="r">傅豹</em>、<em class="r">王容</em>、<em class="r">苏射</em>率<em class="r">燕</em>众反<em class="r">燕</em>地。<em class="r">赵</em>以<em class="r">灵丘</em>封<em class="r">楚</em>相<em class="r">春申君</em>。</p>
<p>八年，<em class="r">平原君</em>如<em class="r">楚</em>请救。还，<em class="r">楚</em>来救，及<em class="r">魏公子无忌</em>亦来救，<em class="r">秦</em>围<em class="r">邯郸</em>乃解。</p>
<p>十年，<em class="r">燕</em>攻<em class="r">昌壮</em>，五月拔之。<em class="r">赵</em>将<em class="r">乐乘</em>、<em class="r">庆舍</em>攻<em class="r">秦信梁</em>军，破之。太子死。而<em class="r">秦</em>攻<em class="r">西周</em>，拔之。<em class="r">徒父祺</em>出。十一年，城<em class="r">元氏</em>，县<em class="r">上原</em>。<em class="r">武阳君郑安平</em>死，收其地。十二年，<em class="r">邯郸</em>&lt;imgalt=""class="kindle-cn-inline-character"src="Image00083.jpg"/&gt;烧。十四年，<em class="r">平原君赵胜</em>死。</p>
<p>十五年，以<em class="r">尉文</em>封相国<em class="r">廉颇</em>为<em class="r">信平君</em>。<em class="r">燕王</em>令丞相<em class="r">栗腹</em>约欢，以五百金为<em class="r">赵王</em>酒，还归，报<em class="r">燕王</em>曰：“<em class="r">赵氏</em>壮者皆死<em class="r">长平</em>，其孤未壮，可伐也。”王召<em class="r">昌国君乐閒</em>而问之。对曰：“<em class="r">赵</em>，四战之国也，其民习兵，伐之不可。”王曰：“吾以众伐寡，二而伐一，可乎？”对曰：“不可。”王曰：“吾即以五而伐一，可乎？”对曰：“不可。”<em class="r">燕王</em>大怒。群臣皆以为可。<em class="r">燕</em>卒起二军，车二千乘，<em class="r">栗腹</em>将而攻<em class="r">鄗</em>，<em class="r">卿秦</em>将而攻<em class="r">代</em>。<em class="r">廉颇</em>为<em class="r">赵</em>将，破杀<em class="r">栗腹</em>，虏<em class="r">卿秦</em>、<em class="r">乐閒</em>。</p>
<p>十六年，<em class="r">廉颇</em>围<em class="r">燕</em>。以<em class="r">乐乘</em>为<em class="r">武襄君</em>。十七年，假相大将<em class="r">武襄君</em>攻<em class="r">燕</em>，围其国。十八年，<em class="r">延陵钧</em>率师从相国<em class="r">信平君</em>助<em class="r">魏</em>攻<em class="r">燕</em>。<em class="r">秦</em>拔我<em class="r">榆次</em>三十七城。十九年，<em class="r">赵</em>与<em class="r">燕</em>易土：以<em class="r">龙兑</em>、<em class="r">汾门</em>、<em class="r">临乐</em>与<em class="r">燕</em>；<em class="r">燕</em>以<em class="r">葛</em>、<em class="r">武阳</em>、<em class="r">平舒</em>与<em class="r">赵</em>。</p>
<p>二十年，<em class="r">秦王政</em>初立。<em class="r">秦</em>拔我<em class="r">晋阳</em>。</p>
<p>二十一年，<em class="r">孝成王</em>卒。<em class="r">廉颇</em>将，攻<em class="r">繁阳</em>，取之。使<em class="r">乐乘</em>代之，<em class="r">廉颇</em>攻<em class="r">乐乘</em>，<em class="r">乐乘</em>走，<em class="r">廉颇</em>亡入<em class="r">魏</em>。子<em class="r">偃</em>立，是为<em class="r">悼襄王</em>。</p>
<p><em class="r">悼襄王</em>元年，大备<em class="r">魏</em>。欲通<em class="r">平邑</em>、<em class="r">中牟</em>之道，不成。</p>
<p>二年，<em class="r">李牧</em>将，攻<em class="r">燕</em>，拔<em class="r">武遂</em>、<em class="r">方城</em>。<em class="r">秦</em>召<em class="r">春平君</em>，因而留之。<em class="r">泄钧</em>为之谓<em class="r">文信侯</em>曰：“<em class="r">春平君</em>者，<em class="r">赵王</em>甚爱之而郎中妒之，故相与谋曰‘<em class="r">春平君</em>入<em class="r">秦</em>，<em class="r">秦</em>必留之’，故相与谋而内之<em class="r">秦</em>也。今君留之，是绝<em class="r">赵</em>而郎中之计中也。君不如遣<em class="r">春平君</em>而留<em class="r">平都</em>。<em class="r">春平君</em>者言行信于王，王必厚割<em class="r">赵</em>而赎<em class="r">平都</em>。”<em class="r">文信侯</em>曰：“善。”因遣之。城<em class="r">韩皋</em>。</p>
<p>三年，<em class="r">庞煖</em>将，攻<em class="r">燕</em>，禽其将<em class="r">剧辛</em>。四年，<em class="r">庞煖</em>将<em class="r">赵</em>、<em class="r">楚</em>、<em class="r">魏</em>、<em class="r">燕</em>之锐师，攻<em class="r">秦蕞</em>，不拔；移攻<em class="r">齐</em>，取<em class="r">饶安</em>。五年，<em class="r">傅抵</em>将，居<em class="r">平邑</em>；<em class="r">庆舍</em>将<em class="r">东阳河外</em>师，守<em class="r">河</em>梁。六年，封<em class="r">长安君</em>以<em class="r">饶</em>。<em class="r">魏</em>与<em class="r">赵邺</em>。</p>
<p>九年，<em class="r">赵</em>攻<em class="r">燕</em>，取<em class="r">貍</em>、<em class="r">阳</em>城。兵未罢，<em class="r">秦</em>攻<em class="r">邺</em>，拔之。<em class="r">悼襄王</em>卒，子<em class="r">幽缪王迁立</em>。</p>
<p><em class="r">幽缪王迁</em>元年，城<em class="r">柏人</em>。二年，<em class="r">秦</em>攻<em class="r">武城</em>，<em class="r">扈辄</em>率师救之，军败，死焉。</p>
<p>三年，<em class="r">秦</em>攻<em class="r">赤丽</em>、<em class="r">宜安</em>，<em class="r">李牧</em>率师与战<em class="r">肥</em>下，却之。封<em class="r">牧</em>为<em class="r">武安君</em>。四年，<em class="r">秦</em>攻<em class="r">番吾</em>，<em class="r">李牧</em>与之战，却之。</p>
<p>五年，<em class="r">代</em>地大动，自<em class="r">乐徐</em>以西，北至<em class="r">平阴</em>，台屋墙垣太半坏，地坼东西百三十步。六年，大饥，民讹言曰：“<em class="r">赵</em>为号，<em class="r">秦</em>为笑。以为不信，视地之生毛。”</p>
<p>七年，<em class="r">秦</em>人攻<em class="r">赵</em>，<em class="r">赵</em>大将<em class="r">李牧</em>、将军<em class="r">司马尚</em>将，击之。<em class="r">李牧</em>诛，<em class="r">司马尚</em>免，<em class="r">赵忽</em>及<em class="r">齐</em>将<em class="r">颜聚</em>代之。<em class="r">赵忽</em>军破，<em class="r">颜聚</em>亡去。以<em class="r">王迁</em>降。</p>
<p>八年十月，<em class="r">邯郸</em>为<em class="r">秦</em>。</p>
<p><em class="r">太史公</em>曰：吾闻<em class="r">冯王孙</em>曰：“<em class="r">赵王迁</em>，其母倡也，嬖于<em class="r">悼襄王</em>。<em class="r">悼襄王</em>废適子<em class="r">嘉</em>而立<em class="r">迁</em>。<em class="r">迁</em>素无行，信谗，故诛其良将<em class="r">李牧</em>，用<em class="r">郭开</em>。”岂不缪哉！<em class="r">秦</em>既虏<em class="r">迁</em>，<em class="r">赵</em>之亡大夫共立<em class="r">嘉</em>为王，王<em class="r">代</em>六岁，<em class="r">秦</em>进兵破<em class="r">嘉</em>，遂灭<em class="r">赵</em>以为郡。</p>
		</div>
	</div>
</main>

</body>
</html>
