<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷七十七魏公子列传第十七</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 0.9em;
		color: #555;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote *{font-size: 98%;}
</style>
<body>

<main role="main" class="flex-shrink-0">
	<div class="container-lg">
		<h1>史记卷七十七魏公子列传第十七</h1>
		<div class="content">
			<p><em class="r">魏公子无忌</em>者，<em class="r">魏昭王</em>少子而<em class="r">魏安釐王</em>异母弟也。<em class="r">昭王</em>薨，<em class="r">安釐王</em>即位，封公子为<em class="r">信陵君</em>。是时<em class="r">范睢</em>亡<em class="r">魏</em>相<em class="r">秦</em>，以怨<em class="r">魏齐</em>故，<em class="r">秦</em>兵围<em class="r">大梁</em>，破<em class="r">魏华阳</em>下军，走<em class="r">芒卯</em>。<em class="r">魏王</em>及公子患之。</p>
<p>公子为人仁而下士，士无贤不肖皆谦而礼交之，不敢以其富贵骄士。士以此方数千里争往归之，致食客三千人。当是时，诸侯以公子贤，多客，不敢加兵谋<em class="r">魏</em>十馀年。</p>
<p>公子与<em class="r">魏王</em>博，而北境传举烽，言“<em class="r">赵</em>寇至，且入界”。<em class="r">魏王</em>释博，欲召大臣谋。公子止王曰：“<em class="r">赵王</em>田猎耳，非为寇也。”复博如故。王恐，心不在博。居顷，复从北方来传言曰：“<em class="r">赵王</em>猎耳，非为寇也。”<em class="r">魏王</em>大惊，曰：“公子何以知之？”公子曰：“臣之客有能深得<em class="r">赵王</em>阴事者，<em class="r">赵王</em>所为，客辄以报臣，臣以此知之。”是后<em class="r">魏王</em>畏公子之贤能，不敢任公子以国政。</p>
<p><em class="r">魏</em>有隐士曰<em class="r">侯嬴</em>，年七十，家贫，为<em class="r">大梁夷门</em>监者。公子闻之，往请，欲厚遗之。不肯受，曰：“臣修身洁行数十年，终不以监门困故而受公子财。”公子于是乃置酒大会宾客。坐定，公子从车骑，虚左，自迎<em class="r">夷门侯生</em>。<em class="r">侯生</em>摄敝衣冠，直上载公子上坐，不让，欲以观公子，公子执辔愈恭。<em class="r">侯生</em>又谓公子曰：“臣有客在市屠中，愿枉车骑过之。”公子引车入市，<em class="r">侯生</em>下见其客<em class="r">朱亥</em>，俾倪，故久立与其客语，微察公子，公子颜色愈和。当是时，<em class="r">魏</em>将相宗室宾客满堂，待公子举酒。市人皆观公子执辔，从骑皆窃骂<em class="r">侯生</em>。<em class="r">侯生</em>视公子色终不变，乃谢客就车。至家，公子引<em class="r">侯生</em>坐上坐，遍赞宾客，宾客皆惊。酒酣，公子起，为寿<em class="r">侯生</em>前。<em class="r">侯生</em>因谓公子曰：“今日<em class="r">嬴</em>之为公子亦足矣。<em class="r">嬴</em>乃<em class="r">夷门</em>抱关者也，而公子亲枉车骑，自迎<em class="r">嬴</em>于众人广坐之中，不宜有所过，今公子故过之。然<em class="r">嬴</em>欲就公子之名，故久立公子车骑市中，过客以观公子，公子愈恭。市人皆以<em class="r">嬴</em>为小人，而以公子为长者，能下士也。”于是罢酒，<em class="r">侯生</em>遂为上客。</p>
<p><em class="r">侯生</em>谓公子曰：“臣所过屠者<em class="r">朱亥</em>，此子贤者，世莫能知，故隐屠间耳。”公子往数请之，<em class="r">朱亥</em>故不复谢，公子怪之。</p>
<p><em class="r">魏安釐王</em>二十年，<em class="r">秦昭王</em>已破<em class="r">赵长平</em>军，又进兵围<em class="r">邯郸</em>。公子姊为<em class="r">赵惠文王</em>弟<em class="r">平原君</em>夫人，数遗<em class="r">魏王</em>及公子书，请救于<em class="r">魏</em>。<em class="r">魏王</em>使将军<em class="r">晋鄙</em>将十万众救<em class="r">赵</em>。<em class="r">秦王</em>使使者告<em class="r">魏王</em>曰：“吾攻<em class="r">赵</em>旦暮且下，而诸侯敢救者，已拔<em class="r">赵</em>，必移兵先击之。”<em class="r">魏王</em>恐，使人止<em class="r">晋鄙</em>，留军壁<em class="r">邺</em>，名为救<em class="r">赵</em>，实持两端以观望。<em class="r">平原君</em>使者冠盖相属于<em class="r">魏</em>，让<em class="r">魏公子</em>曰：“<em class="r">胜</em>所以自附为婚姻者，以公子之高义，为能急人之困。今<em class="r">邯郸</em>旦暮降<em class="r">秦</em>而<em class="r">魏</em>救不至，安在公子能急人之困也！且公子纵轻<em class="r">胜</em>，弃之降<em class="r">秦</em>，独不怜公子姊邪？”公子患之，数请<em class="r">魏王</em>，及宾客辩士说王万端。<em class="r">魏王</em>畏<em class="r">秦</em>，终不听公子。公子自度终不能得之于王，计不独生而令<em class="r">赵</em>亡，乃请宾客，约车骑百馀乘，欲以客往赴<em class="r">秦</em>军，与<em class="r">赵</em>俱死。</p>
<p>行过<em class="r">夷门</em>，见<em class="r">侯生</em>，具告所以欲死<em class="r">秦</em>军状。辞决而行，<em class="r">侯生</em>曰：“公子勉之矣，老臣不能从。”公子行数里，心不快，曰：“吾所以待<em class="r">侯生</em>者备矣，天下莫不闻，今吾且死，而<em class="r">侯生</em>曾无一言半辞送我，我岂有所失哉？”复引车还，问<em class="r">侯生</em>。<em class="r">侯生</em>笑曰：“臣固知公子之还也。”曰：“公子喜士，名闻天下。今有难，无他端而欲赴<em class="r">秦</em>军，譬若以肉投馁虎，何功之有哉？尚安事客？然公子遇臣厚，公子往而臣不送，以是知公子恨之复返也。”公子再拜，因问。<em class="r">侯生</em>乃屏人间语，曰：“<em class="r">嬴</em>闻<em class="r">晋鄙</em>之兵符常在王卧内，而<em class="r">如姬</em>最幸，出入王卧内，力能窃之。<em class="r">嬴</em>闻<em class="r">如姬</em>父为人所杀，<em class="r">如姬</em>资之三年，自王以下欲求报其父仇，莫能得。<em class="r">如姬</em>为公子泣，公子使客斩其仇头，敬进<em class="r">如姬</em>。<em class="r">如姬</em>之欲为公子死，无所辞，顾未有路耳。公子诚一开口请<em class="r">如姬</em>，<em class="r">如姬</em>必许诺，则得虎符夺<em class="r">晋鄙</em>军，北救<em class="r">赵</em>而西却<em class="r">秦</em>，此<em class="r">五霸</em>之伐也。”公子从其计，请<em class="r">如姬</em>。<em class="r">如姬</em>果盗<em class="r">晋鄙</em>兵符与公子。</p>
<p>公子行，<em class="r">侯生</em>曰：“将在外，主令有所不受，以便国家。公子即合符，而<em class="r">晋鄙</em>不授公子兵而复请之，事必危矣。臣客屠者<em class="r">朱亥</em>可与俱，此人力士。<em class="r">晋鄙</em>听，大善；不听，可使击之。”于是公子泣。<em class="r">侯生</em>曰：“公子畏死邪？何泣也？”公子曰：“<em class="r">晋鄙</em>嚄我唶宿将，往恐不听，必当杀之，是以泣耳，岂畏死哉？”于是公子请<em class="r">朱亥</em>。<em class="r">朱亥</em>笑曰：“臣乃市井鼓刀屠者，而公子亲数存之，所以不报谢者，以为小礼无所用。今公子有急，此乃臣效命之秋也。”遂与公子俱。公子过谢<em class="r">侯生</em>。<em class="r">侯生</em>曰：“臣宜从，老不能。请数公子行日，以至<em class="r">晋鄙</em>军之日，北向自刭，以送公子。”公子遂行。</p>
<p>至<em class="r">邺</em>，矫<em class="r">魏王</em>令代<em class="r">晋鄙</em>。<em class="r">晋鄙</em>合符，疑之，举手视公子曰：“今吾拥十万之众，屯于境上，国之重任，今单车来代之，何如哉？”欲无听。<em class="r">朱亥</em>袖四十斤铁椎，椎杀<em class="r">晋鄙</em>，公子遂将<em class="r">晋鄙</em>军。勒兵下令军中曰：“父子俱在军中，父归；兄弟俱在军中，兄归；独子无兄弟，归养。”得选兵八万人，进兵击<em class="r">秦</em>军。<em class="r">秦</em>军解去，遂救<em class="r">邯郸</em>，存<em class="r">赵</em>。<em class="r">赵王</em>及<em class="r">平原君</em>自迎公子于界，<em class="r">平原君</em>负韊矢为公子先引。<em class="r">赵王</em>再拜曰：“自古贤人未有及公子者也。”当此之时，<em class="r">平原君</em>不敢自比于人。公子与<em class="r">侯生</em>决，至军，<em class="r">侯生</em>果北乡自刭。</p>
<p><em class="r">魏王</em>怒公子之盗其兵符，矫杀<em class="r">晋鄙</em>，公子亦自知也。已却<em class="r">秦</em>存<em class="r">赵</em>，使将将其军归<em class="r">魏</em>，而公子独与客留<em class="r">赵</em>。<em class="r">赵孝成王</em>德公子之矫夺<em class="r">晋鄙</em>兵而存<em class="r">赵</em>，乃与<em class="r">平原君</em>计，以五城封公子。公子闻之，意骄矜而有自功之色。客有说公子曰：“物有不可忘，或有不可不忘。夫人有德于公子，公子不可忘也；公子有德于人，愿公子忘之也。且矫<em class="r">魏王</em>令，夺<em class="r">晋鄙</em>兵以救<em class="r">赵</em>，于<em class="r">赵</em>则有功矣，于<em class="r">魏</em>则未为忠臣也。公子乃自骄而功之，窃为公子不取也。”于是公子立自责，似若无所容者。<em class="r">赵王</em>扫除自迎，执主人之礼，引公子就西阶。公子侧行辞让，从东阶上。自言罪过，以负于<em class="r">魏</em>，无功于<em class="r">赵</em>。<em class="r">赵王</em>侍酒至暮，口不忍献五城，以公子退让也。公子竟留<em class="r">赵</em>。<em class="r">赵王</em>以<em class="r">鄗</em>为公子汤沐邑，<em class="r">魏</em>亦复以<em class="r">信陵</em>奉公子。公子留<em class="r">赵</em>。</p>
<p>公子闻<em class="r">赵</em>有处士<em class="r">毛公</em>藏于博徒，<em class="r">薛公</em>藏于卖浆家，公子欲见两人，两人自匿，不肯见公子。公子闻所在，乃间步往从此两人游，甚欢。<em class="r">平原君</em>闻之，谓其夫人曰：“始吾闻夫人弟公子天下无双，今吾闻之，乃妄从博徒卖浆者游，公子妄人耳。”夫人以告公子。公子乃谢夫人去，曰：“始吾闻<em class="r">平原君</em>贤，故负<em class="r">魏王</em>而救<em class="r">赵</em>，以称<em class="r">平原君</em>。<em class="r">平原君</em>之游，徒豪举耳，不求士也。<em class="r">无忌</em>自在<em class="r">大梁</em>时，常闻此两人贤，至<em class="r">赵</em>，恐不得见。以<em class="r">无忌</em>从之游，尚恐其不我欲也，今<em class="r">平原君</em>乃以为羞，其不足从游。”乃装为去。夫人具以语<em class="r">平原君</em>。<em class="r">平原君</em>乃免冠谢，固留公子。<em class="r">平原君</em>门下闻之，半去<em class="r">平原君</em>归公子，天下士复往归公子，公子倾<em class="r">平原君</em>客。</p>
<p>公子留<em class="r">赵</em>十年不归。<em class="r">秦</em>闻公子在<em class="r">赵</em>，日夜出兵东伐<em class="r">魏</em>。<em class="r">魏王</em>患之，使使往请公子。公子恐其怒之，乃诫门下：“有敢为<em class="r">魏王</em>使通者，死。”宾客皆背<em class="r">魏</em>之<em class="r">赵</em>，莫敢劝公子归。<em class="r">毛公</em>、<em class="r">薛公</em>两人往见公子曰：“公子所以重于<em class="r">赵</em>，名闻诸侯者，徒以有<em class="r">魏</em>也。今<em class="r">秦</em>攻<em class="r">魏</em>，<em class="r">魏</em>急而公子不恤，使<em class="r">秦</em>破<em class="r">大梁</em>而夷先王之宗庙，公子当何面目立天下乎？”语未及卒，公子立变色，告车趣驾归救<em class="r">魏</em>。</p>
<p><em class="r">魏王</em>见公子，相与泣，而以上将军印授公子，公子遂将。<em class="r">魏安釐王</em>三十年，公子使使遍告诸侯。诸侯闻公子将，各遣将将兵救<em class="r">魏</em>。公子率五国之兵破<em class="r">秦</em>军于<em class="r">河外</em>，走<em class="r">蒙骜</em>，遂乘胜逐<em class="r">秦</em>军至<em class="r">函谷关</em>，抑<em class="r">秦</em>兵，<em class="r">秦</em>兵不敢出。当是时，公子威振天下，诸侯之客进兵法，公子皆名之，故世俗称《魏公子兵法》。</p>
<p><em class="r">秦王</em>患之，乃行金万斤于<em class="r">魏</em>，求<em class="r">晋鄙</em>客，令毁公子于<em class="r">魏王</em>曰：“公子亡在外十年矣，今为<em class="r">魏</em>将，诸侯将皆属，诸侯徒闻<em class="r">魏公子</em>，不闻<em class="r">魏王</em>。公子亦欲因此时定南面而王，诸侯畏公子之威，方欲共立之。”<em class="r">秦</em>数使反间，伪贺公子得立为<em class="r">魏</em>王未也。<em class="r">魏王</em>日闻其毁，不能不信，后果使人代公子将。公子自知再以毁废，乃谢病不朝，与宾客为长夜饮，饮醇酒，多近妇女。日夜为乐饮者四岁，竟病酒而卒。其岁，<em class="r">魏安釐王</em>亦薨。</p>
<p><em class="r">秦</em>闻公子死，使<em class="r">蒙骜</em>攻<em class="r">魏</em>，拔二十城，初置<em class="r">东郡</em>。其后<em class="r">秦</em>稍蚕食<em class="r">魏</em>，十八岁而虏<em class="r">魏王</em>，屠<em class="r">大梁</em>。</p>
<p><em class="r">高祖</em>始微少时，数闻公子贤。及即天子位，每过<em class="r">大梁</em>，常祠公子。<em class="r">高祖</em>十二年，从击<em class="r">黥布</em>还，为公子置守冢五家，世世岁以四时奉祠公子。</p>
<p><em class="r">太史公</em>曰：吾过<em class="r">大梁</em>之墟，求问其所谓<em class="r">夷门</em>。<em class="r">夷门</em>者，城之东门也。天下诸公子亦有喜士者矣，然<em class="r">信陵君</em>之接岩穴隐者，不耻下交，有以也。名冠诸侯，不虚耳。<em class="r">高祖</em>每过之而令民奉祠不绝也。</p>
		</div>
	</div>
</main>

</body>
</html>
