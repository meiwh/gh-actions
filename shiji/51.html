<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷五十一荆燕世家第二十一</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷五十一荆燕世家第二十一</h1>
		<div class="content">
			<p><em class="r">荆王刘贾</em>者，诸<em class="r">刘</em>，不知其何属初起时。<em class="r">汉王</em>元年，还定<em class="r">三秦</em>，<em class="r">刘贾</em>为将军，定<em class="r">塞</em>地，从东击<em class="r">项籍</em>。</p>
<p><em class="r">汉</em>四年，<em class="r">汉王</em>之败<em class="r">成皋</em>，北渡<em class="r">河</em>，得<em class="r">张耳</em>、<em class="r">韩信</em>军，军<em class="r">修武</em>，深沟高垒，使<em class="r">刘贾</em>将二万人，骑数百，渡<em class="r">白马津</em>入<em class="r">楚</em>地，烧其积聚，以破其业，无以给<em class="r">项王</em>军食。已而<em class="r">楚</em>兵击<em class="r">刘贾</em>，<em class="r">贾</em>辄壁不肯与战，而与<em class="r">彭越</em>相保。</p>
<p><em class="r">汉</em>五年，<em class="r">汉王</em>追<em class="r">项籍</em>至<em class="r">固陵</em>，使<em class="r">刘贾</em>南渡<em class="r">淮</em>围<em class="r">寿春</em>。还至，使人间招<em class="r">楚</em>大司马<em class="r">周殷</em>。<em class="r">周殷</em>反<em class="r">楚</em>，佐<em class="r">刘贾</em>举<em class="r">九江</em>，迎<em class="r">武王黥布</em>兵，皆会<em class="r">垓下</em>，共击<em class="r">项籍</em>。<em class="r">汉王</em>因使<em class="r">刘贾</em>将<em class="r">九江</em>兵，与太尉<em class="r">卢绾</em>西南击<em class="r">临江王共尉</em>。<em class="r">共尉</em>已死，以<em class="r">临江</em>为<em class="r">南郡</em>。</p>
<p><em class="r">汉</em>六年春，会诸侯于<em class="r">陈</em>，废<em class="r">楚王信</em>，囚之，分其地为二国。当是时也，<em class="r">高祖</em>子幼，昆弟少，又不贤，欲王同姓以镇天下，乃诏曰：“将军<em class="r">刘贾</em>有功，及择子弟可以为王者。”群臣皆曰：“立<em class="r">刘贾</em>为<em class="r">荆王</em>，王<em class="r">淮东</em>五十二城；<em class="r">高祖</em>弟<em class="r">交</em>为<em class="r">楚王</em>，王<em class="r">淮西</em>三十六城。”因立子<em class="r">肥</em>为<em class="r">齐王</em>。始王昆弟<em class="r">刘氏</em>也。</p>
<p><em class="r">高祖</em>十一年秋，<em class="r">淮南王黥布</em>反，东击<em class="r">荆</em>。<em class="r">荆王贾</em>与战，不胜，走<em class="r">富陵</em>，为<em class="r">布</em>军所杀。<em class="r">高祖</em>自击破<em class="r">布</em>。十二年，立<em class="r">沛侯刘濞</em>为<em class="r">吴王</em>，王故<em class="r">荆</em>地。</p>
<p><em class="r">燕王刘泽</em>者，诸<em class="r">刘</em>远属也。<em class="r">高帝</em>三年，<em class="r">泽</em>为郎中。<em class="r">高帝</em>十一年，<em class="r">泽</em>以将军击<em class="r">陈豨</em>，得<em class="r">王黄</em>，为<em class="r">营陵侯</em>。</p>
<p><em class="r">高后</em>时，<em class="r">齐</em>人<em class="r">田生</em>游乏资，以画干<em class="r">营陵侯泽</em>。<em class="r">泽</em>大说之，用金二百斤为<em class="r">田生</em>寿。<em class="r">田生</em>已得金，即归<em class="r">齐</em>。二年，<em class="r">泽</em>使人谓<em class="r">田生</em>曰：“弗与矣。”<em class="r">田生</em>如<em class="r">长安</em>，不见<em class="r">泽</em>，而假大宅，令其子求事<em class="r">吕后</em>所幸大谒者<em class="r">张子卿</em>。居数月，<em class="r">田生</em>子请<em class="r">张卿</em>临，亲修具。<em class="r">张卿</em>许往。<em class="r">田生</em>盛帷帐共具，譬如列侯。<em class="r">张卿</em>惊。酒酣，乃屏人说<em class="r">张卿</em>曰：“臣观诸侯王邸弟百馀，皆<em class="r">高祖</em>一切功臣。今<em class="r">吕氏</em>雅故本推毂<em class="r">高帝</em>就天下，功至大，又亲戚太后之重。太后春秋长，诸<em class="r">吕</em>弱，太后欲立<em class="r">吕产</em>为王，王<em class="r">代</em>。太后又重发之，恐大臣不听。今<em class="r">卿</em>最幸，大臣所敬，何不风大臣以闻太后，太后必喜。诸<em class="r">吕</em>已王，万户侯亦<em class="r">卿</em>之有。太后心欲之，而卿为内臣，不急发，恐祸及身矣。”<em class="r">张卿</em>大然之，乃风大臣语太后。太后朝，因问大臣。大臣请立<em class="r">吕产</em>为<em class="r">吕王</em>。太后赐<em class="r">张卿</em>千斤金，<em class="r">张卿</em>以其半与<em class="r">田生</em>。<em class="r">田生</em>弗受，因说之曰：“<em class="r">吕产</em>王也，诸大臣未大服。今<em class="r">营陵侯泽</em>，诸<em class="r">刘</em>，为大将军，独此尚觖望。今<em class="r">卿</em>言太后，列十馀县王之，彼得王，喜去，诸吕王益固矣。”<em class="r">张卿</em>入言，太后然之。乃以<em class="r">营陵侯刘泽</em>为<em class="r">琅邪王</em>。<em class="r">琅邪王</em>乃与<em class="r">田生</em>之国。<em class="r">田生</em>劝<em class="r">泽</em>急行，毋留。出关，太后果使人追止之，已出，即还。</p>
<p>及太后崩，<em class="r">琅邪王泽</em>乃曰：“帝少，诸<em class="r">吕</em>用事，<em class="r">刘氏</em>孤弱。”乃引兵与<em class="r">齐王</em>合谋西，欲诛诸<em class="r">吕</em>。至<em class="r">梁</em>，闻<em class="r">汉</em>遣<em class="r">灌将军</em>屯<em class="r">荥阳</em>，<em class="r">泽</em>还兵备西界，遂跳驱至<em class="r">长安</em>。<em class="r">代王</em>亦从<em class="r">代</em>至。诸将相与<em class="r">琅邪王</em>共立<em class="r">代王</em>为天子。天子乃徙<em class="r">泽</em>为<em class="r">燕王</em>，乃复以<em class="r">琅邪</em>予<em class="r">齐</em>，复故地。</p>
<p><em class="r">泽</em>王<em class="r">燕</em>二年，薨，谥为<em class="r">敬王</em>。传子<em class="r">嘉</em>，为<em class="r">康王</em>。</p>
<p>至孙<em class="r">定国</em>，与父<em class="r">康王</em>姬奸，生子男一人。夺弟妻为姬。与子女三人奸。<em class="r">定国</em>有所欲诛杀臣<em class="r">肥如</em>令<em class="r">郢人</em>，<em class="r">郢人</em>等告<em class="r">定国</em>，<em class="r">定国</em>使谒者以他法劾捕格杀<em class="r">郢人</em>以灭口。至<em class="r">元朔</em>元年，<em class="r">郢人</em>昆弟复上书具言<em class="r">定国</em>阴事，以此发觉。诏下公卿，皆议曰：“<em class="r">定国</em>禽兽行，乱人伦，逆天，当诛。”上许之。<em class="r">定国</em>自杀，国除为郡。</p>
<p><em class="r">太史公</em>曰：<em class="r">荆王</em>王也，由<em class="r">汉</em>初定，天下未集，故<em class="r">刘贾</em>虽属疏，然以策为王，填<em class="r">江淮</em>之间。<em class="r">刘泽</em>之王，权激<em class="r">吕氏</em>，然<em class="r">刘泽</em>卒南面称孤者三世。事发相重，岂不为伟乎！</p>
		</div>
	</div>
</main>

</body>
</html>
