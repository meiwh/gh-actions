<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史　记　卷　九吕太后本纪第九</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史　记　卷　九吕太后本纪第九</h1>
		<div class="content">
			<p><em class="r">吕太后</em>者，<em class="r">高祖</em>微时妃也，生<em class="r">孝惠帝</em>、女<em class="r">鲁元太后</em>。及<em class="r">高祖</em>为<em class="r">汉王</em>，得<em class="r">定陶戚姬</em>，爱幸，生<em class="r">赵隐王如意</em>。<em class="r">孝惠</em>为人仁弱，<em class="r">高祖</em>以为不类我，常欲废太子，立<em class="r">戚姬</em>子<em class="r">如意</em>，<em class="r">如意</em>类我。<em class="r">戚姬</em>幸，常从上之<em class="r">关东</em>，日夜啼泣，欲立其子代太子。<em class="r">吕后</em>年长，常留守，希见上，益疏。<em class="r">如意</em>立为<em class="r">赵王</em>后，几代太子者数矣，赖大臣争之，及<em class="r">留侯</em>策，太子得毋废。</p>
<p><em class="r">吕后</em>为人刚毅，佐<em class="r">高祖</em>定天下，所诛大臣多<em class="r">吕后</em>力。<em class="r">吕后</em>兄二人，皆为将。长兄<em class="r">周吕侯</em>死事，封其子<em class="r">吕台</em>为<em class="r">郦侯</em>，子<em class="r">产</em>为<em class="r">交侯</em>；次兄<em class="r">吕释之</em>为<em class="r">建成侯</em>。</p>
<p><em class="r">高祖</em>十二年四月甲辰，崩<em class="r">长乐宫</em>，太子袭号为帝。是时<em class="r">高祖</em>八子：长男<em class="r">肥</em>，<em class="r">孝惠</em>兄也，异母，<em class="r">肥</em>为<em class="r">齐王</em>；馀皆<em class="r">孝惠</em>弟，<em class="r">戚姬</em>子<em class="r">如意</em>为<em class="r">赵王</em>，<em class="r">薄夫人</em>子<em class="r">恒</em>为<em class="r">代王</em>，诸姬子子<em class="r">恢</em>为<em class="r">梁王</em>，子<em class="r">友</em>为<em class="r">淮阳王</em>，子<em class="r">长</em>为<em class="r">淮南王</em>，子<em class="r">建</em>为<em class="r">燕王</em>。<em class="r">高祖</em>弟<em class="r">交</em>为<em class="r">楚王</em>，兄子<em class="r">濞</em>为<em class="r">吴王</em>。非<em class="r">刘氏</em>功臣<em class="r">番君吴芮</em>子<em class="r">臣</em>为<em class="r">长沙王</em>。</p>
<p><em class="r">吕后</em>最怨<em class="r">戚夫人</em>及其子<em class="r">赵王</em>，乃令永巷囚<em class="r">戚夫人</em>，而召<em class="r">赵王</em>。使者三反，<em class="r">赵</em>相<em class="r">建平侯周昌</em>谓使者曰：“<em class="r">高帝</em>属臣<em class="r">赵王</em>，<em class="r">赵王</em>年少。窃闻太后怨<em class="r">戚夫人</em>，欲召<em class="r">赵王</em>并诛之，臣不敢遣王。王且亦病，不能奉诏。”<em class="r">吕后</em>大怒，乃使人召<em class="r">赵</em>相。<em class="r">赵</em>相征至<em class="r">长安</em>，乃使人复召<em class="r">赵王</em>。王来，未到。<em class="r">孝惠帝</em>慈仁，知太后怒，自迎<em class="r">赵王霸上</em>，与入宫，自挟与<em class="r">赵王</em>起居饮食。太后欲杀之，不得间。<em class="r">孝惠</em>元年十二月，帝晨出射。<em class="r">赵王</em>少，不能蚤起。太后闻其独居，使人持鸩饮之。犁明，<em class="r">孝惠</em>还，<em class="r">赵王</em>已死。于是乃徙<em class="r">淮阳王友</em>为<em class="r">赵王</em>。夏，诏赐<em class="r">郦侯</em>父追谥为<em class="r">令武侯</em>。太后遂断<em class="r">戚夫人</em>手足，去眼，&lt;imgalt="char"class="kindle-cn-inline-character"src="Image00032.jpg"/&gt;耳，饮喑药，使居厕中，命曰“人彘”。居数日，乃召<em class="r">孝惠帝</em>观人彘。<em class="r">孝惠</em>见，问，乃知其<em class="r">戚夫人</em>，乃大哭，因病，岁馀不能起。使人请太后曰：“此非人所为。臣为太后子，终不能治天下。”<em class="r">孝惠</em>以此日饮为淫乐，不听政，故有病也。</p>
<p>二年，<em class="r">楚元王</em>、<em class="r">齐悼惠王</em>皆来朝。十月，<em class="r">孝惠</em>与<em class="r">齐王</em>燕饮太后前，<em class="r">孝惠</em>以为<em class="r">齐王</em>兄，置上坐，如家人之礼。太后怒，乃令酌两卮鸩，置前，令<em class="r">齐王</em>起为寿。<em class="r">齐王</em>起，<em class="r">孝惠</em>亦起，取卮欲俱为寿。太后乃恐，自起泛<em class="r">孝惠</em>卮。<em class="r">齐王</em>怪之，因不敢饮，详醉去。问，知其鸩，<em class="r">齐王</em>恐，自以为不得脱<em class="r">长安</em>，忧。<em class="r">齐</em>内史<em class="r">士</em>说王曰：“太后独有<em class="r">孝惠</em>与<em class="r">鲁元公主</em>。今王有七十馀城，而公主乃食数城。王诚以一郡上太后，为公主汤沐邑，太后必喜，王必无忧。”于是<em class="r">齐王</em>乃上<em class="r">城阳</em>之郡，尊公主为王太后。<em class="r">吕后</em>喜，许之。乃置酒<em class="r">齐邸</em>，乐饮，罢，归<em class="r">齐王</em>。三年，方筑<em class="r">长安城</em>，四年就半，五年六年城就。诸侯来会。十月朝贺。</p>
<p>七年秋八月戊寅，<em class="r">孝惠帝</em>崩。发丧，太后哭，泣不下。<em class="r">留侯</em>子<em class="r">张辟强</em>为侍中，年十五，谓丞相曰：“太后独有<em class="r">孝惠</em>，今崩，哭不悲，君知其解乎？”丞相曰：“何解？”<em class="r">辟强</em>曰：“帝毋壮子，太后畏君等。君今请拜<em class="r">吕台</em>、<em class="r">吕产</em>、<em class="r">吕禄</em>为将，将兵居南北军，及诸<em class="r">吕</em>皆入宫，居中用事，如此则太后心安，君等幸得脱祸矣。”丞相乃如<em class="r">辟强</em>计。太后说，其哭乃哀。<em class="r">吕氏</em>权由此起。乃大赦天下。九月辛丑，葬。太子即位为帝，谒<em class="r">高庙</em>。元年，号令一出太后。</p>
<p>太后称制，议欲立诸<em class="r">吕</em>为王，问右丞相<em class="r">王陵</em>。<em class="r">王陵</em>曰：“<em class="r">高帝</em>刑白马盟曰‘非<em class="r">刘氏</em>而王，天下共击之’。今王<em class="r">吕氏</em>，非约也。”太后不说。问左丞相<em class="r">陈平</em>、<em class="r">绛侯周勃</em>。<em class="r">勃</em>等对曰：“<em class="r">高帝</em>定天下，王子弟，今太后称制，王昆弟诸吕，无所不可。”太后喜，罢朝。<em class="r">王陵</em>让<em class="r">陈平</em>、<em class="r">绛侯</em>曰：“始与<em class="r">高帝</em>睫血盟，诸君不在邪？今<em class="r">高帝</em>崩，太后女主，欲王<em class="r">吕氏</em>，诸君从欲阿意背约，何面目见<em class="r">高帝</em>地下？”<em class="r">陈平</em>、<em class="r">绛侯</em>曰：“于今面折廷争，臣不如君；夫全社稷，定<em class="r">刘氏</em>之后，君亦不如臣。”<em class="r">王陵</em>无以应之。十一月，太后欲废<em class="r">王陵</em>，乃拜为帝太傅，夺之相权。<em class="r">王陵</em>遂病免归。乃以左丞相<em class="r">平</em>为右丞相，以<em class="r">辟阳侯审食其</em>为左丞相。左丞相不治事，令监宫中，如郎中令。<em class="r">食其</em>故得幸太后，常用事，公卿皆因而决事。乃追尊<em class="r">郦侯</em>父为<em class="r">悼武王</em>，欲以王诸<em class="r">吕</em>为渐。</p>
<p>四月，太后欲侯诸<em class="r">吕</em>，乃先封<em class="r">高祖</em>之功臣郎中令<em class="r">无择</em>为<em class="r">博城侯</em>。<em class="r">鲁元公主</em>薨，赐谥为<em class="r">鲁元太后</em>。子<em class="r">偃</em>为<em class="r">鲁王</em>。<em class="r">鲁王</em>父，<em class="r">宣平侯张敖</em>也。封<em class="r">齐悼惠王</em>子<em class="r">章</em>为<em class="r">朱虚侯</em>，以<em class="r">吕禄</em>女妻之。<em class="r">齐</em>丞相<em class="r">寿</em>为<em class="r">平定侯</em>。少府<em class="r">延</em>为<em class="r">梧侯</em>。乃封<em class="r">吕种</em>为<em class="r">沛侯</em>，<em class="r">吕平</em>为<em class="r">扶柳侯</em>，<em class="r">张买</em>为<em class="r">南宫侯</em>。</p>
<p>太后欲王<em class="r">吕氏</em>，先立<em class="r">孝惠</em>后宫子<em class="r">彊</em>为<em class="r">淮阳王</em>，子<em class="r">不疑</em>为<em class="r">常山王</em>，子<em class="r">山</em>为<em class="r">襄城侯</em>，子<em class="r">朝</em>为<em class="r">轵侯</em>，子<em class="r">武</em>为<em class="r">壶关侯</em>。太后风大臣，大臣请立<em class="r">郦侯吕台</em>为<em class="r">吕王</em>，太后许之。<em class="r">建成康侯释之</em>卒，嗣子有罪，废，立其弟<em class="r">吕禄</em>为<em class="r">胡陵侯</em>，续<em class="r">康侯</em>后。二年，<em class="r">常山王</em>薨，以其弟<em class="r">襄城侯山</em>为<em class="r">常山王</em>，更名<em class="r">义</em>。十一月，<em class="r">吕王台</em>薨，谥为<em class="r">肃王</em>，太子<em class="r">嘉</em>代立为王。三年，无事。四年，封<em class="r">吕媭</em>为<em class="r">临光侯</em>，<em class="r">吕他</em>为<em class="r">俞侯</em>，<em class="r">吕更始</em>为<em class="r">赘其侯</em>，<em class="r">吕忿</em>为<em class="r">吕城侯</em>，及诸侯丞相五人。</p>
<p><em class="r">宣平侯</em>女为<em class="r">孝惠皇后</em>时，无子，详为有身，取美人子名之，杀其母，立所名子为太子。<em class="r">孝惠</em>崩，太子立为帝。帝壮，或闻其母死，非真皇后子，乃出言曰：“后安能杀吾母而名我？我未壮，壮即为变。”太后闻而患之，恐其为乱，乃幽之永巷中，言帝病甚，左右莫得见。太后曰：“凡有天下治为万民命者，盖之如天，容之如地，上有欢心以安百姓，百姓欣然以事其上，欢欣交通而天下治。今皇帝病久不已，乃失惑惛乱，不能继嗣奉宗庙祭祀，不可属天下，其代之。”群臣皆顿首言：“皇太后为天下齐民计所以安宗庙社稷甚深，群臣顿首奉诏。”帝废位，太后幽杀之。五月丙辰，立<em class="r">常山王义</em>为帝，更名曰<em class="r">弘</em>。不称元年者，以太后制天下事也。以<em class="r">轵侯朝</em>为<em class="r">常山王</em>。置太尉官，<em class="r">绛侯勃</em>为太尉。五年八月，<em class="r">淮阳王</em>薨，以弟<em class="r">壶关侯武</em>为<em class="r">淮阳王</em>。六年十月，太后曰<em class="r">吕王嘉</em>居处骄恣，废之，以<em class="r">肃王台</em>弟<em class="r">吕产</em>为<em class="r">吕王</em>。夏，赦天下。封<em class="r">齐悼惠王</em>子<em class="r">兴居</em>为<em class="r">东牟侯</em>。</p>
<p>七年正月，太后召<em class="r">赵王友</em>。<em class="r">友</em>以诸<em class="r">吕</em>女为后，弗爱，爱他姬，诸<em class="r">吕</em>女妒，怒去，谗之于太后，诬以罪过，曰“<em class="r">吕氏</em>安得王！太后百岁后，吾必击之”。太后怒，以故召<em class="r">赵王</em>。<em class="r">赵王</em>至，置邸不见，令卫围守之。弗与食。其群臣或窃馈，辄捕论之。<em class="r">赵王</em>饿，乃歌曰：“诸<em class="r">吕</em>用事兮<em class="r">刘氏</em>危，迫胁王侯兮强授我妃。我妃既妒兮诬我以恶，谗女乱国兮上曾不寤。我无忠臣兮何故弃国？自决中野兮苍天举直！於嗟不可悔兮宁蚤自财。为王而饿死兮谁者怜之！<em class="r">吕氏</em>绝理兮托天报仇。”丁丑，<em class="r">赵王</em>幽死，以民礼葬之<em class="r">长安</em>民冢次。</p>
<p>己丑，日食，昼晦。太后恶之，心不乐，乃谓左右曰：“此为我也。”</p>
<p>二月，徙<em class="r">梁王恢</em>为<em class="r">赵王</em>。<em class="r">吕王产</em>徙为<em class="r">梁王</em>，<em class="r">梁王</em>不之国，为帝太傅。立皇子<em class="r">平昌侯太</em>为<em class="r">吕王</em>。更名<em class="r">梁</em>曰<em class="r">吕</em>，<em class="r">吕</em>曰<em class="r">济川</em>。太后女弟<em class="r">吕媭</em>有女为<em class="r">营陵侯刘泽</em>妻，<em class="r">泽</em>为大将军。太后王诸<em class="r">吕</em>，恐即崩后<em class="r">刘将军</em>为害，乃以<em class="r">刘泽</em>为<em class="r">琅邪王</em>，以慰其心。</p>
<p><em class="r">梁王恢</em>之徙王<em class="r">赵</em>，心怀不乐。太后以<em class="r">吕产</em>女为<em class="r">赵王</em>后。王后从官皆诸<em class="r">吕</em>，擅权，微伺<em class="r">赵王</em>，<em class="r">赵王</em>不得自恣。王有所爱姬，王后使人鸩杀之。王乃为歌诗四章，令乐人歌之。王悲，六月即自杀。太后闻之，以为王用妇人弃宗庙礼，废其嗣。</p>
<p><em class="r">宣平侯张敖</em>卒，以子<em class="r">偃</em>为<em class="r">鲁王</em>，<em class="r">敖</em>赐谥为<em class="r">鲁元王</em>。</p>
<p>秋，太后使使告<em class="r">代王</em>，欲徙王<em class="r">赵</em>。<em class="r">代王</em>谢，愿守<em class="r">代</em>边。</p>
<p>太傅<em class="r">产</em>、丞相<em class="r">平</em>等言，<em class="r">武信侯吕禄</em>上侯，位次第一，请立为<em class="r">赵王</em>。太后许之，追尊<em class="r">禄</em>父<em class="r">康侯</em>为<em class="r">赵昭王</em>。九月，<em class="r">燕灵王建</em>薨，有美人子，太后使人杀之，无后，国除。八年十月，立<em class="r">吕肃王</em>子<em class="r">东平侯吕通</em>为<em class="r">燕王</em>，封<em class="r">通</em>弟<em class="r">吕庄</em>为<em class="r">东平侯</em>。</p>
<p>三月中，<em class="r">吕后</em>祓，还过<em class="r">轵道</em>，见物如苍犬，据<em class="r">高后</em>掖，忽弗复见。卜之，云<em class="r">赵王如意</em>为祟。<em class="r">高后</em>遂病掖伤。</p>
<p><em class="r">高后</em>为外孙<em class="r">鲁元王偃</em>年少，蚤失父母，孤弱，乃封<em class="r">张敖</em>前姬两子，<em class="r">侈</em>为<em class="r">新都侯</em>，<em class="r">寿</em>为<em class="r">乐昌侯</em>，以辅<em class="r">鲁元王偃</em>。及封中大谒者<em class="r">张释</em>为<em class="r">建陵侯</em>，<em class="r">吕荣</em>为<em class="r">祝兹侯</em>。诸中宦者令丞皆为关内侯，食邑五百户。</p>
<p>七月中，<em class="r">高后</em>病甚，乃令<em class="r">赵王吕禄</em>为上将军，军北军；<em class="r">吕王产</em>居南军。<em class="r">吕太后</em>诫<em class="r">产</em>、<em class="r">禄</em>曰：“<em class="r">高帝</em>已定天下，与大臣约，曰‘非<em class="r">刘氏</em>王者，天下共击之’。今<em class="r">吕氏</em>王，大臣弗平。我即崩，帝年少，大臣恐为变。必据兵卫宫，慎毋送丧，毋为人所制。”辛巳，<em class="r">高后</em>崩，遗诏赐诸侯王各千金，将相列侯郎吏皆以秩赐金。大赦天下。以<em class="r">吕王产</em>为相国，以<em class="r">吕禄</em>女为帝后。</p>
<p><em class="r">高后</em>已葬，以左丞相<em class="r">审食其</em>为帝太傅。</p>
<p><em class="r">朱虚侯刘章</em>有气力，<em class="r">东牟侯兴居</em>其弟也，皆<em class="r">齐哀王</em>弟，居<em class="r">长安</em>。当是时，诸<em class="r">吕</em>用事擅权，欲为乱，畏<em class="r">高帝</em>故大臣<em class="r">绛</em>、<em class="r">灌</em>等，未敢发，<em class="r">朱虚侯</em>妇，<em class="r">吕禄</em>女，阴知其谋。恐见诛，乃阴令人告其兄<em class="r">齐王</em>，欲令发兵西，诛诸<em class="r">吕</em>而立。<em class="r">朱虚侯</em>欲从中与大臣为应。<em class="r">齐王</em>欲发兵，其相弗听。八月丙午，<em class="r">齐王</em>欲使人诛相，相<em class="r">召平</em>乃反，举兵欲围王，王因杀其相，遂发兵东，诈夺<em class="r">琅邪王</em>兵，并将之而西。语在《齐王》语中。</p>
<p><em class="r">齐王</em>乃遗诸侯王书曰：“<em class="r">高帝</em>平定天下，王诸子弟，<em class="r">悼惠王</em>王<em class="r">齐</em>。<em class="r">悼惠王</em>薨，<em class="r">孝惠帝</em>使<em class="r">留侯良</em>立臣为<em class="r">齐王</em>。<em class="r">孝惠</em>崩，<em class="r">高后</em>用事，春秋高，听诸<em class="r">吕</em>，擅废帝更立，又比杀三<em class="r">赵王</em>，灭<em class="r">梁</em>、<em class="r">赵</em>、<em class="r">燕</em>以王诸<em class="r">吕</em>，分<em class="r">齐</em>为四。忠臣进谏，上惑乱弗听。今<em class="r">高后</em>崩，而帝春秋富，未能治天下，固恃大臣诸侯。而诸<em class="r">吕</em>又擅自尊官，聚兵严威，劫列侯忠臣，矫制以令天下，宗庙所以危。寡人率兵入诛不当为王者。”<em class="r">汉</em>闻之，相国<em class="r">吕产</em>等乃遣<em class="r">颍阴侯灌婴</em>将兵击之。<em class="r">灌婴</em>至<em class="r">荥阳</em>，乃谋曰：“诸<em class="r">吕</em>权兵<em class="r">关中</em>，欲危<em class="r">刘氏</em>而自立。今我破<em class="r">齐</em>还报，此益<em class="r">吕氏</em>之资也。”乃留屯<em class="r">荥阳</em>，使使谕<em class="r">齐王</em>及诸侯，与连和，以待<em class="r">吕氏</em>变，共诛之。<em class="r">齐王</em>闻之，乃还兵西界待约。</p>
<p><em class="r">吕禄</em>、<em class="r">吕产</em>欲发乱<em class="r">关中</em>，内惮<em class="r">绛侯</em>、<em class="r">朱虚</em>等，外畏<em class="r">齐</em>、<em class="r">楚</em>兵，又恐<em class="r">灌婴</em>畔之，欲待<em class="r">灌婴</em>兵与<em class="r">齐</em>合而发，犹豫未决。当是时，<em class="r">济川王太</em>、<em class="r">淮阳王武</em>、<em class="r">常山王朝</em>名为<em class="r">少帝</em>弟，及<em class="r">鲁元王吕后</em>外孙，皆年少未之国，居<em class="r">长安</em>。<em class="r">赵王禄</em>、<em class="r">梁王产</em>各将兵居南北军，皆<em class="r">吕氏</em>之人。列侯群臣莫自坚其命。</p>
<p>太尉<em class="r">绛侯勃</em>不得入军中主兵。<em class="r">曲周侯郦商</em>老病，其子<em class="r">寄</em>与<em class="r">吕禄</em>善。<em class="r">绛侯</em>乃与丞相<em class="r">陈平</em>谋，使人劫<em class="r">郦商</em>，令其子<em class="r">寄</em>往绐说<em class="r">吕禄</em>曰：“<em class="r">高帝</em>与<em class="r">吕后</em>共定天下，<em class="r">刘氏</em>所立九王，<em class="r">吕氏</em>所立三王，皆大臣之议，事已布告诸侯，诸侯皆以为宜。今太后崩，帝少，而足下佩<em class="r">赵王</em>印，不急之国守藩，乃为上将，将兵留此，为大臣诸侯所疑。足下何不归将印，以兵属太尉？请<em class="r">梁王</em>归相国印，与大臣盟而之国，<em class="r">齐</em>兵必罢，大臣得安，足下高枕而王千里，此万世之利也。”<em class="r">吕禄</em>信然其计，欲归将印，以兵属太尉。使人报<em class="r">吕产</em>及诸<em class="r">吕</em>老人，或以为便，或曰不便，计犹豫未有所决。<em class="r">吕禄</em>信<em class="r">郦寄</em>，时与出游猎。过其姑<em class="r">吕媭</em>，<em class="r">媭</em>大怒，曰：“若为将而弃军，<em class="r">吕氏</em>今无处矣。”乃悉出珠玉宝器散堂下，曰：“毋为他人守也。”</p>
<p>左丞相<em class="r">食其</em>免。</p>
<p>八月庚申旦，<em class="r">平阳侯窋</em>行御史大夫事，见相国<em class="r">产</em>计事。郎中令<em class="r">贾寿</em>使从<em class="r">齐</em>来，因数<em class="r">产</em>曰：“王不蚤之国，今虽欲行，尚可得邪？”具以<em class="r">灌婴</em>与<em class="r">齐楚</em>合从，欲诛诸<em class="r">吕</em>告<em class="r">产</em>，乃趣<em class="r">产</em>急入宫。<em class="r">平阳侯</em>颇闻其语，乃驰告丞相、太尉。太尉欲入北军，不得入。<em class="r">襄平侯通</em>尚符节，乃令持节矫内太尉北军。太尉复令<em class="r">郦寄</em>与典客<em class="r">刘揭</em>先说<em class="r">吕禄</em>曰：“帝使太尉守北军，欲足下之国，急归将印辞去，不然，祸且起。”<em class="r">吕禄</em>以为<em class="r">郦兄</em>不欺己，遂解印属典客，而以兵授太尉。太尉将之入军门，行令军中曰：“为<em class="r">吕氏</em>右襢，为<em class="r">刘氏</em>左襢。”军中皆左檀为<em class="r">刘氏</em>。太尉行至，将军<em class="r">吕禄</em>亦已解上将印去，太尉遂将北军。</p>
<p>然尚有南军。<em class="r">平阳侯</em>闻之，以<em class="r">吕产</em>谋告丞相<em class="r">平</em>，丞相<em class="r">平</em>乃召<em class="r">朱虚侯</em>佐太尉。太尉令<em class="r">朱虚侯</em>监军门。令<em class="r">平阳侯</em>告卫尉：“毋入相国<em class="r">产</em>殿门。”<em class="r">吕产</em>不知<em class="r">吕禄</em>已去北军，乃入<em class="r">未央宫</em>，欲为乱，殿门弗得入，裵回往来。<em class="r">平阳侯</em>恐弗胜，驰语太尉。太尉尚恐不胜诸<em class="r">吕</em>，未敢讼言诛之，乃遣<em class="r">朱虚侯</em>谓曰：“急入宫卫帝。”<em class="r">朱虚侯</em>请卒，太尉予卒千馀人。入<em class="r">未央宫</em>门，遂见<em class="r">产</em>廷中。日&lt;imgalt="char"class="kindle-cn-inline-character"src="Image00029.jpg"/&gt;时，遂击<em class="r">产</em>。<em class="r">产</em>走。天风大起，以故其从官乱，莫敢斗。逐<em class="r">产</em>，杀之郎中府吏厕中。</p>
<p><em class="r">朱虚侯</em>已杀<em class="r">产</em>，帝命谒者持节劳<em class="r">朱虚侯</em>。<em class="r">朱虚侯</em>欲夺节信，谒者不肯，<em class="r">朱虚侯</em>则从与载，因节信驰走，斩<em class="r">长乐</em>卫尉<em class="r">吕更始</em>。还，驰入北军，报太尉。太尉起，拜贺<em class="r">朱虚侯</em>曰：“所患独<em class="r">吕产</em>，今已诛，天下定矣。”遂遣人分部悉捕诸<em class="r">吕</em>男女，无少长皆斩之。辛酉，捕斩<em class="r">吕禄</em>，而笞杀<em class="r">吕媭</em>。使人诛<em class="r">燕王吕通</em>，而废<em class="r">鲁王偃</em>。壬戌，以帝太傅<em class="r">食其</em>复为左丞相。戊辰，徙<em class="r">济川王</em>王<em class="r">梁</em>，立<em class="r">赵幽王</em>子<em class="r">遂</em>为<em class="r">赵王</em>。遣<em class="r">朱虚侯章</em>以诛诸<em class="r">吕氏</em>事告<em class="r">齐王</em>，令罢兵。<em class="r">灌婴</em>兵亦罢<em class="r">荥阳</em>而归。</p>
<p>诸大臣相与阴谋曰：“<em class="r">少帝</em>及<em class="r">梁</em>、<em class="r">淮阳</em>、<em class="r">常山</em>王，皆非真<em class="r">孝惠</em>子也。<em class="r">吕后</em>以计诈名他人子，杀其母，养后宫，令<em class="r">孝惠</em>子之，立以为后，及诸王，以强<em class="r">吕氏</em>。今皆已夷灭诸<em class="r">吕</em>，而置所立，即长用事，吾属无类矣。不如视诸王最贤者立之。”或言“<em class="r">齐悼惠王高帝</em>长子，今其適子为<em class="r">齐王</em>，推本言之，<em class="r">高帝</em>適长孙，可立也”。大臣皆曰：“<em class="r">吕氏</em>以外家恶而几危宗庙，乱功臣。今<em class="r">齐王</em>母家<em class="r">驷</em>，<em class="r">驷钧</em>，恶人也，即立<em class="r">齐王</em>，则复为<em class="r">吕氏</em>。”欲立<em class="r">淮南王</em>，以为少，母家又恶。乃曰：“<em class="r">代王</em>方今<em class="r">高帝</em>见子，最长，仁孝宽厚。太后家<em class="r">薄氏</em>谨良。且立长故顺，以仁孝闻于天下，便。”乃相与共阴使人召<em class="r">代王</em>。<em class="r">代王</em>使人辞谢。再反，然后乘六乘传。后九月晦日己酉，至<em class="r">长安</em>，舍<em class="r">代邸</em>。大臣皆往谒，奉天子玺上<em class="r">代王</em>，共尊立为天子。<em class="r">代王</em>数让，群臣固请，然后听。</p>
<p><em class="r">东牟侯兴居</em>曰：“诛<em class="r">吕氏</em>吾无功，请得除宫。”乃与太仆<em class="r">汝阴侯滕公</em>入宫，前谓<em class="r">少帝</em>曰：“足下非<em class="r">刘氏</em>，不当立。”乃顾麾左右执戟者掊兵罢去。有数人不肯去兵，宦者令<em class="r">张泽</em>谕告，亦去兵。<em class="r">滕公</em>乃召乘舆车载<em class="r">少帝</em>出。<em class="r">少帝</em>曰：“欲将我安之乎？”<em class="r">滕公</em>曰：“出就舍。”舍少府。乃奉天子法驾，迎<em class="r">代王</em>于邸。报曰：“宫谨除。”<em class="r">代王</em>即夕入<em class="r">未央宫</em>。有谒者十人持戟卫端门，曰：“天子在也，足下何为者而入？”<em class="r">代王</em>乃谓太尉。太尉往谕，谒者十人皆掊兵而去。<em class="r">代王</em>遂入而听政。夜，有司分部诛灭<em class="r">梁</em>、<em class="r">淮阳</em>、<em class="r">常山王</em>及<em class="r">少帝</em>于邸。</p>
<p><em class="r">代王</em>立为天子。二十三年崩，谥为<em class="r">孝文皇帝</em>。</p>
<p><em class="r">太史公</em>曰：<em class="r">孝惠皇帝</em>、<em class="r">高后</em>之时，黎民得离<em class="r">战国</em>之苦，君臣俱欲休息乎无为，故<em class="r">惠帝</em>垂拱，<em class="r">高后</em>女主称制，政不出房户，天下晏然。刑罚罕用，罪人是希。民务稼穑，衣食滋殖。</p>
		</div>
	</div>
</main>

</body>
</html>
