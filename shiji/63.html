<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷六十三老子韩非列传第三</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷六十三老子韩非列传第三</h1>
		<div class="content">
			<p><em class="r">老子</em>者，<em class="r">楚苦县厉乡曲仁里</em>人也，姓<em class="r">李氏</em>，名<em class="r">耳</em>，字<em class="r">聃</em>，<em class="r">周</em>守藏室之史也。</p>
<p><em class="r">孔子</em>适<em class="r">周</em>，将问礼于<em class="r">老子</em>。<em class="r">老子</em>曰：“子所言者，其人与骨皆已朽矣，独其言在耳。且君子得其时则驾，不得其时则蓬累而行。吾闻之，良贾深藏若虚，君子盛德，容貌若愚。去子之骄气与多欲，态色与淫志，是皆无益于子之身。吾所以告子，若是而已。”<em class="r">孔子</em>去，谓弟子曰：“鸟，吾知其能飞；鱼，吾知其能游；兽，吾知其能走。走者可以为罔，游者可以为纶，飞者可以为矰。至于龙吾不能知，其乘风云而上天。吾今日见<em class="r">老子</em>，其犹龙邪！”</p>
<p><em class="r">老子</em>修道德，其学以自隐无名为务。居<em class="r">周</em>久之，见<em class="r">周</em>之衰，乃遂去。至关，关令<em class="r">尹喜</em>曰：“子将隐矣，强为我著书。”于是<em class="r">老子</em>乃著书上下篇，言道德之意五千馀言而去，莫知其所终。</p>
<p>或曰：<em class="r">老莱子</em>亦<em class="r">楚</em>人也，著书十五篇，言<em class="r">道家</em>之用，与<em class="r">孔子</em>同时云。</p>
<p>盖<em class="r">老子</em>百有六十馀岁，或言二百馀岁，以其修道而养寿也。</p>
<p>自<em class="r">孔子</em>死之后百二十九年，而史记<em class="r">周太史儋</em>见<em class="r">秦献公</em>曰：“始<em class="r">秦</em>与<em class="r">周</em>合，合五百岁而离，离七十岁而霸王者出焉。”或曰<em class="r">儋</em>即<em class="r">老子</em>，或曰非也，世莫知其然否。<em class="r">老子</em>，隐君子也。</p>
<p><em class="r">老子</em>之子名<em class="r">宗</em>，<em class="r">宗</em>为<em class="r">魏</em>将，封于<em class="r">段干</em>。<em class="r">宗</em>子<em class="r">注</em>，<em class="r">注</em>子<em class="r">宫</em>，<em class="r">宫</em>玄孙<em class="r">假</em>，<em class="r">假</em>仕于<em class="r">汉孝文帝</em>。而<em class="r">假</em>之子<em class="r">解</em>为<em class="r">胶西王卬</em>太傅，因家于<em class="r">齐</em>焉。</p>
<p>世之学<em class="r">老子</em>者则绌儒学，儒学亦绌<em class="r">老子</em>。“道不同不相为谋”，岂谓是邪？<em class="r">李耳</em>无为自化，清静自正。</p>
<p><em class="r">庄子</em>者，<em class="r">蒙</em>人也，名<em class="r">周</em>。<em class="r">周</em>尝为<em class="r">蒙漆园</em>吏，与<em class="r">梁惠王</em>、<em class="r">齐宣王</em>同时。其学无所不窥，然其要本归于<em class="r">老子</em>之言。故其著书十馀万言，大抵率寓言也。作《渔父》、《盗跖》、《胠箧》，以诋訾<em class="r">孔子</em>之徒，以明<em class="r">老子</em>之术。《畏累虚》、《亢桑子》之属，皆空语无事实。然善属书离辞，指事类情，用剽剥<em class="r">儒</em>、<em class="r">墨</em>，虽当世宿学不能自解免也。其言洸洋自恣以适己，故自王公大人不能器之。</p>
<p><em class="r">楚威王</em>闻<em class="r">庄周</em>贤，使使厚币迎之，许以为相。<em class="r">庄周</em>笑谓<em class="r">楚</em>使者曰：“千金，重利；卿相，尊位也。子独不见郊祭之牺牛乎？养食之数岁，衣以文绣，以入大庙。当是之时，虽欲为孤豚，岂可得乎？子亟去，无污我。我宁游戏污渎之中自快，无为有国者所羁，终身不仕，以快吾志焉。”</p>
<p><em class="r">申不害</em>者，<em class="r">京</em>人也，故<em class="r">郑</em>之贱臣。学术以干<em class="r">韩昭侯</em>，<em class="r">昭侯</em>用为相。内修政教，外应诸侯，十五年。终<em class="r">申子</em>之身，国治兵强，无侵<em class="r">韩</em>者。</p>
<p><em class="r">申子</em>之学本于<em class="r">黄老</em>而主刑名。著书二篇，号曰《申子》。</p>
<p><em class="r">韩非</em>者，<em class="r">韩</em>之诸公子也。喜刑名法术之学，而其归本于<em class="r">黄老</em>。<em class="r">非</em>为人口吃，不能道说，而善著书。与<em class="r">李斯</em>俱事<em class="r">荀卿</em>，<em class="r">斯</em>自以为不如<em class="r">非</em>。</p>
<p><em class="r">非</em>见<em class="r">韩</em>之削弱，数以书谏<em class="r">韩王</em>，<em class="r">韩王</em>不能用。于是<em class="r">韩非</em>疾治国不务修明其法制，执势以御其臣下，富国强兵而以求人任贤，反举浮淫之蠹而加之于功实之上。以为儒者用文乱法，而侠者以武犯禁。宽则宠名誉之人，急则用介胄之士。今者所养非所用，所用非所养。悲廉直不容于邪枉之臣，观往者得失之变，故作《孤愤》、《五蠹》、《内外储》、《说林》、《说难》十馀万言。</p>
<p>然<em class="r">韩非</em>知说之难，为《说难》书甚具，终死于<em class="r">秦</em>，不能自脱。</p>
<p>《说难》曰：</p>
<p>凡说之难，非吾知之有以说之难也；又非吾辩之难能明吾意之难也；又非吾敢横失能尽之难也。凡说之难，在知所说之心，可以吾说当之。</p>
<p>所说出于为名高者也，而说之以厚利，则见下节而遇卑贱，必弃远矣。所说出于厚利者也，而说之以名高，则见无心而远事情，必不收矣。所说实为厚利而显为名高者也，而说之以名高，则阳收其身而实疏之；若说之以厚利，则阴用其言而显弃其身。此之不可不知也。</p>
<p>夫事以密成，语以泄败。未必其身泄之也，而语及其所匿之事，如是者身危。贵人有过端，而说者明言善议以推其恶者，则身危。周泽未渥也而语极知，说行而有功则德亡，说不行而有败则见疑，如是者身危。夫贵人得计而欲自以为功，说者与知焉，则身危。彼显有所出事，乃自以为也故，说者与知焉，则身危。强之以其所必不为，止之以其所不能已者，身危。故曰：与之论大人，则以为间己；与之论细人，则以为粥权。论其所爱，则以为借资；论其所憎，则以为尝己。径省其辞，则不知而屈之；泛滥博文，则多而久之。顺事陈意，则曰怯懦而不尽；虑事广肆，则曰草野而倨侮。此说之难，不可不知也。</p>
<p>凡说之务，在知饰所说之所敬，而灭其所丑。彼自知其计，则毋以其失穷之；自勇其断，则毋以其敌怒之；自多其力，则毋以其难概之。规异事与同计，誉异人与同行者，则以饰之无伤也。有与同失者，则明饰其无失也。大忠无所拂悟，辞言无所击排，乃后申其辩知焉。此所以亲近不疑，知尽之难也。得旷日弥久，而周泽既渥，深计而不疑，交争而不罪，乃明计利害以致其功，直指是非以饰其身，以此相持，此说之成也。</p>
<p><em class="r">伊尹</em>为庖，<em class="r">百里奚</em>为虏，皆所由干其上也。故此二子者，皆圣人也，犹不能无役身而涉世如此其污也，则非能仕之所设也。</p>
<p><em class="r">宋</em>有富人，天雨墙坏。其子曰“不筑且有盗”，其邻人之父亦云，暮而果大亡其财，其家甚知其子而疑邻人之父。昔者<em class="r">郑武公</em>欲伐<em class="r">胡</em>，乃以其子妻之。因问群臣曰：“吾欲用兵，谁可伐者？”<em class="r">关其思</em>曰：“<em class="r">胡</em>可伐。”乃戮<em class="r">关其思</em>，曰：“<em class="r">胡</em>，兄弟之国也，子言伐之，何也？”<em class="r">胡</em>君闻之，以<em class="r">郑</em>为亲己而不备<em class="r">郑</em>。<em class="r">郑</em>人袭<em class="r">胡</em>，取之。此二说者，其知皆当矣，然而甚者为戮，薄者见疑。非知之难也，处知则难矣。</p>
<p>昔者<em class="r">弥子瑕</em>见爱于<em class="r">卫</em>君。<em class="r">卫国</em>之法，窃驾君车者罪至刖。既而<em class="r">弥子</em>之母病，人闻，往夜告之，<em class="r">弥子</em>矫驾君车而出。君闻之而贤之曰：“孝哉，为母之故而犯刖罪！”与君游果园，<em class="r">弥子</em>食桃而甘，不尽而奉君。君曰：“爱我哉，忘其口而念我！”及<em class="r">弥子</em>色衰而爱弛，得罪于君。君曰：“是尝矫驾吾车，又尝食我以其馀桃。”故<em class="r">弥子</em>之行未变于初也，前见贤而后获罪者，爱憎之至变也。故有爱于主，则知当而加亲；见憎于主，则罪当而加疏。故谏说之士不可不察爱憎之主而后说之矣。</p>
<p>夫龙之为虫也，可扰狎而骑也。然其喉下有逆鳞径尺，人有婴之，则必杀人。人主亦有逆鳞，说之者能无婴人主之逆鳞，则几矣。</p>
<p>人或传其书至<em class="r">秦</em>。<em class="r">秦王</em>见《孤愤》、《五蠹》之书，曰：“嗟乎，寡人得见此人与之游，死不恨矣！”<em class="r">李斯</em>曰：“此<em class="r">韩非</em>之所著书也。”<em class="r">秦</em>因急攻<em class="r">韩</em>。<em class="r">韩王</em>始不用<em class="r">非</em>，及急，乃遣<em class="r">非</em>使<em class="r">秦</em>。<em class="r">秦王</em>悦之，未信用。<em class="r">李斯</em>、<em class="r">姚贾</em>害之，毁之曰：“<em class="r">韩非</em>，<em class="r">韩</em>之诸公子也。今王欲并诸侯，<em class="r">非</em>终为<em class="r">韩</em>不为<em class="r">秦</em>，此人之情也。今王不用，久留而归之，此自遗患也，不如以过法诛之。”<em class="r">秦王</em>以为然，下吏治<em class="r">非</em>。<em class="r">李斯</em>使人遗<em class="r">非</em>药，使自杀。<em class="r">韩非</em>欲自陈，不得见。<em class="r">秦王</em>后悔之，使人赦之，<em class="r">非</em>已死矣。</p>
<p><em class="r">申子</em>、<em class="r">韩子</em>皆著书，传于后世，学者多有。余独悲<em class="r">韩子</em>为《说难》而不能自脱耳。</p>
<p><em class="r">太史公</em>曰：<em class="r">老子</em>所贵道，虚无，因应变化于无为，故著书辞称微妙难识。<em class="r">庄子</em>散道德，放论，要亦归之自然。<em class="r">申子</em>卑卑，施之于名实。<em class="r">韩子</em>引绳墨，切事情，明是非，其极惨礉少恩。皆原于道德之意，而<em class="r">老子</em>深远矣。</p>
		</div>
	</div>
</main>

</body>
</html>
