<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷一百八韩长孺列传第四十八</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷一百八韩长孺列传第四十八</h1>
		<div class="content">
			<p>御史大夫<em class="r">韩安国</em>者，<em class="r">梁成安</em>人也，后徙<em class="r">睢阳</em>。尝受《韩子》、杂家说于_驺_<em class="r">田生</em>所。事<em class="r">梁孝王</em>为中大夫。<em class="r">吴楚</em>反时，<em class="r">孝王</em>使<em class="r">安国</em>及<em class="r">张羽</em>为将，扞<em class="r">吴</em>兵于东界。<em class="r">张羽</em>力战，<em class="r">安国</em>持重，以故<em class="r">吴</em>不能过<em class="r">梁</em>。<em class="r">吴楚</em>已破，<em class="r">安国</em>、<em class="r">张羽</em>名由此显。</p>
<p><em class="r">梁孝王</em>，<em class="r">景帝</em>母弟，<em class="r">窦太后</em>爱之，令得自请置相、二千石，出入游戏，僭于天子。天子闻之，心弗善也。太后知帝不善，乃怒<em class="r">梁</em>使者，弗见，案责王所为。<em class="r">韩安国</em>为<em class="r">梁</em>使，见大长公主而泣曰：“何<em class="r">梁王</em>为人子之孝，为人臣之忠，而太后曾弗省也？夫前日<em class="r">吴</em>、<em class="r">楚</em>、<em class="r">齐</em>、<em class="r">赵</em>七国反时，自关以东皆合从西向，惟<em class="r">梁</em>最亲为艰难。<em class="r">梁王</em>念太后、帝在中，而诸侯扰乱，一言泣数行下，跪送臣等六人将兵击却<em class="r">吴楚</em>，<em class="r">吴楚</em>以故兵不敢西，而卒破亡，<em class="r">梁王</em>之力也。今太后以小节苛礼责望<em class="r">梁王</em>。<em class="r">梁王</em>父兄皆帝王，所见者大，故出称跸，入言警，车旗皆帝所赐也，即欲以侘鄙县，驱驰国中，以夸诸侯，令天下尽知太后、帝爱之也。今<em class="r">梁</em>使来，辄案责之。<em class="r">梁王</em>恐，日夜涕泣思慕，不知所为。何<em class="r">梁王</em>之为子孝，为臣忠，而太后弗恤也？”大长公主具以告太后，太后喜曰：“为言之帝。”言之，帝心乃解，而免冠谢太后曰：“兄弟不能相教，乃为太后遗忧。”悉见<em class="r">梁</em>使，厚赐之。其后<em class="r">梁王</em>益亲欢。太后、长公主更赐<em class="r">安国</em>可直千馀金。名由此显，结于<em class="r">汉</em>。</p>
<p>其后<em class="r">安国</em>坐法抵罪，<em class="r">蒙</em>狱吏<em class="r">田甲</em>辱<em class="r">安国</em>。<em class="r">安国</em>曰：“死灰独不复然乎？”<em class="r">田甲</em>曰：“然即溺之。”居无何，<em class="r">梁</em>内史缺，<em class="r">汉</em>使使者拜<em class="r">安国</em>为<em class="r">梁</em>内史，起徒中为二千石。<em class="r">田甲</em>亡走。<em class="r">安国</em>曰：“<em class="r">甲</em>不就官，我灭而宗。”<em class="r">甲</em>因肉袒谢。<em class="r">安国</em>笑曰：“可溺矣！公等足与治乎？”卒善遇之。</p>
<p><em class="r">梁</em>内史之缺也，<em class="r">孝王</em>新得<em class="r">齐</em>人<em class="r">公孙诡</em>，说之，欲请以为内史。<em class="r">窦太后</em>闻，乃诏王以<em class="r">安国</em>为内史</p>
<p><em class="r">公孙诡</em>、<em class="r">羊胜</em>说<em class="r">孝王</em>求为帝太子及益地事，恐<em class="r">汉</em>大臣不听，乃阴使人刺<em class="r">汉</em>用事谋臣。及杀故<em class="r">吴</em>相<em class="r">袁盎</em>，<em class="r">景帝</em>遂闻<em class="r">诡</em>、<em class="r">胜</em>等计画，乃遣使捕<em class="r">诡</em>、<em class="r">胜</em>，必得。<em class="r">汉</em>使十辈至<em class="r">梁</em>，相以下举国大索，月馀不得。内史<em class="r">安国</em>闻<em class="r">诡</em>、<em class="r">胜</em>匿<em class="r">孝王</em>所，<em class="r">安国</em>入见王而泣曰：“主辱臣死。大王无良臣，故事纷纷至此。今<em class="r">诡</em>、<em class="r">胜</em>不得，请辞赐死。”王曰：“何至此？”<em class="r">安国</em>泣数行下，曰：“大王自度于皇帝，孰与太上皇之与<em class="r">高皇帝</em>及皇帝之与<em class="r">临江王</em>亲？”<em class="r">孝王</em>曰：“弗如也。”<em class="r">安国</em>曰：“夫太上、<em class="r">临江</em>亲父子之间，然而<em class="r">高帝</em>曰‘提三尺剑取天下者朕也’，故太上皇终不得制事，居于<em class="r">栎阳</em>。<em class="r">临江王</em>，適长太子也，以一言过，废王<em class="r">临江</em>；用宫垣事，卒自杀中尉府。何者？治天下终不以私乱公。语曰：‘虽有亲父，安知其不为虎？虽有亲兄，安知其不为狼？’今大王列在诸侯，悦一邪臣浮说，犯上禁，桡明法。天子以太后故，不忍致法于王。太后日夜涕泣，幸大王自改，而大王终不觉寤。有如太后宫车即晏驾，大王尚谁攀乎？”语未卒，<em class="r">孝王</em>泣数行下，谢<em class="r">安国</em>曰：“吾今出<em class="r">诡</em>、<em class="r">胜</em>。”<em class="r">诡</em>、<em class="r">胜</em>自杀。<em class="r">汉</em>使还报，<em class="r">梁</em>事皆得释，<em class="r">安国</em>之力也。于是<em class="r">景帝</em>、太后益重<em class="r">安国</em>。<em class="r">孝王</em>卒，<em class="r">共王</em>即位，<em class="r">安国</em>坐法失官，居家。</p>
<p><em class="r">建元</em>中，<em class="r">武安侯田蚡</em>为<em class="r">汉</em>太尉，亲贵用事，<em class="r">安国</em>以五百金物遗<em class="r">蚡</em>。<em class="r">蚡</em>言<em class="r">安国</em>太后，天子亦素闻其贤，即召以为<em class="r">北地</em>都尉，迁为大司农。<em class="r">闽越</em>、_东_<em class="r">越</em>相攻，<em class="r">安国</em>及大行<em class="r">王恢</em>将。未至<em class="r">越</em>，<em class="r">越</em>杀其王降，<em class="r">汉</em>兵亦罢。<em class="r">建元</em>六年，<em class="r">武安侯</em>为丞相，<em class="r">安国</em>为御史大夫。</p>
<p><em class="r">匈奴</em>来请和亲，天子下议。大行<em class="r">王恢</em>，<em class="r">燕</em>人也，数为边吏，习知<em class="r">胡</em>事。议曰：“<em class="r">汉</em>与<em class="r">匈奴</em>和亲，率不过数岁即复倍约。不如勿许，兴兵击之。”<em class="r">安国</em>曰：“千里而战，兵不获利。今<em class="r">匈奴</em>负戎马之足，怀禽兽之心，迁徙鸟举，难得而制也。得其地不足以为广，有其众不足以为强，自上古不属为人。<em class="r">汉</em>数千里争利，则人马罢，虏以全制其敝。且强弩之极，矢不能穿<em class="r">鲁</em>缟；冲风之末，力不能漂鸿毛。非初不劲，末力衰也。击之不便，不如和亲。”群臣议者多附<em class="r">安国</em>，于是上许和亲。</p>
<p>其明年，则<em class="r">元光</em>元年，<em class="r">雁门马邑</em>豪<em class="r">聂翁壹</em>因大行<em class="r">王恢</em>言上曰：“<em class="r">匈奴</em>初和亲，亲信边，可诱以利。”阴使<em class="r">聂翁壹</em>为间，亡入<em class="r">匈奴</em>，谓单于曰：“吾能斩<em class="r">马邑</em>令丞吏，以城降，财物可尽得。”单于爱信之，以为然，许<em class="r">聂翁壹</em>。<em class="r">聂翁壹</em>乃还，诈斩死罪囚，悬其头<em class="r">马邑</em>城，示单于使者为信。曰：“<em class="r">马邑</em>长吏已死，可急来。”于是单于穿塞将十馀万骑，入<em class="r">武州</em>塞。</p>
<p>当是时，<em class="r">汉</em>伏兵车骑材官三十馀万，匿<em class="r">马邑</em>旁谷中。卫尉<em class="r">李广</em>为骁骑将军，太仆<em class="r">公孙贺</em>为轻车将军，大行<em class="r">王恢</em>为将屯将军，太中大夫<em class="r">李息</em>为材官将军。御史大夫<em class="r">韩安国</em>为护军将军，诸将皆属护军。约单于入<em class="r">马邑</em>而<em class="r">汉</em>兵纵发。<em class="r">王恢</em>、<em class="r">李息</em>、<em class="r">李广</em>别从<em class="r">代</em>主击其辎重。于是单于入<em class="r">汉</em>长城<em class="r">武州</em>塞。未至<em class="r">马邑</em>百馀里，行掠卤，徒见畜牧于野，不见一人。单于怪之，攻烽燧，得<em class="r">武州</em>尉史。欲刺问尉史。尉史曰：“<em class="r">汉</em>兵数十万伏<em class="r">马邑</em>下。”单于顾谓左右曰：“几为<em class="r">汉</em>所卖！”乃引兵还。出塞，曰：“吾得尉史，乃天也。”命尉史为“天王”。塞下传言单于已引去。<em class="r">汉</em>兵追至塞，度弗及，即罢。<em class="r">王恢</em>等兵三万，闻单于不与<em class="r">汉</em>合，度往击辎重，必与单于精兵战，<em class="r">汉</em>兵势必败，则以便宜罢兵，皆无功。</p>
<p>天子怒<em class="r">王恢</em>不出击单于辎重，擅引兵罢也。<em class="r">恢</em>曰：“始约虏入<em class="r">马邑城</em>，兵与单于接，而臣击其辎重，可得利。今单于闻，不至而还，臣以三万人众不敌，提取辱耳。臣固知还而斩，然得完陛下士三万人。”于是下<em class="r">恢</em>廷尉。廷尉当<em class="r">恢</em>逗桡，当斩。<em class="r">恢</em>私行千金丞相<em class="r">蚡</em>。<em class="r">蚡</em>不敢言上，而言于太后曰：“<em class="r">王恢</em>首造<em class="r">马邑</em>事，今不成而诛<em class="r">恢</em>，是为<em class="r">匈奴</em>报仇也。”上朝太后，太后以丞相言告上。上曰：“首为<em class="r">马邑</em>事者，<em class="r">恢</em>也，故发天下兵数十万，从其言，为此。且纵单于不可得，<em class="r">恢</em>所部击其辎重，犹颇可得，以慰士大夫心。今不诛<em class="r">恢</em>，无以谢天下。”于是<em class="r">恢</em>闻之，乃自杀。</p>
<p><em class="r">安国</em>为人多大略，智足以当世取合，而出于忠厚焉。贪嗜于财。所推举皆廉士，贤于己者也。于<em class="r">梁</em>举<em class="r">壶遂</em>、<em class="r">臧固</em>、<em class="r">郅他</em>，皆天下名士，士亦以此称慕之，唯天子以为国器。<em class="r">安国</em>为御史大夫四岁馀，丞相<em class="r">田蚡</em>死，<em class="r">安国</em>行丞相事，奉引堕车蹇。天子议置相，欲用<em class="r">安国</em>，使使视之，蹇甚，乃更以_平_<em class="r">棘侯薛泽</em>为丞相。<em class="r">安国</em>病免数月，蹇愈，上复以<em class="r">安国</em>为中尉。岁馀，徙为卫尉。</p>
<p>车骑将军<em class="r">卫青</em>击<em class="r">匈奴</em>，出<em class="r">上谷</em>，破<em class="r">胡茏城</em>。将军<em class="r">李广</em>为<em class="r">匈奴</em>所得，复失之；<em class="r">公孙敖</em>大亡卒：皆当斩，赎为庶人。明年，<em class="r">匈奴</em>大入边，杀<em class="r">辽西</em>太守，及入<em class="r">雁门</em>，所杀略数千人。车骑将军<em class="r">卫青</em>击之，出<em class="r">雁门</em>。卫尉<em class="r">安国</em>为材官将军，屯于<em class="r">渔阳</em>。<em class="r">安国</em>捕生虏，言<em class="r">匈奴</em>远去。即上书言方田作时，请且罢军屯。罢军屯月馀，<em class="r">匈奴</em>大入<em class="r">上谷</em>、<em class="r">渔阳</em>。<em class="r">安国</em>壁乃有七百馀人，出与战，不胜，复入壁。<em class="r">匈奴</em>虏略千馀人及畜产而去。天子闻之，怒，使使责让_安_<em class="r">国</em>。徙<em class="r">安国</em>益东，屯<em class="r">右北平</em>。是时<em class="r">匈奴</em>虏言当入东方。</p>
<p><em class="r">安国</em>始为御史大夫及护军，后稍斥疏，下迁；而新幸壮将军<em class="r">卫青</em>等有功，益贵。<em class="r">安国</em>既疏远，默默也；将屯又为<em class="r">匈奴</em>所欺，失亡多，甚自愧。幸得罢归，乃益东徙屯，意忽忽不乐。数月，病欧血死。<em class="r">安国</em>以<em class="r">元朔</em>二年中卒。</p>
<p><em class="r">太史公</em>曰：余与<em class="r">壶遂</em>定律历，观<em class="r">韩长孺</em>之义，<em class="r">壶遂</em>之深中隐厚。世之言<em class="r">梁</em>多长者，不虚哉！<em class="r">壶遂</em>官至詹事，天子方倚以为<em class="r">汉</em>相，会<em class="r">遂</em>卒。不然，<em class="r">壶遂</em>之内廉行修，斯鞠躬君子也。</p>
		</div>
	</div>
</main>

</body>
</html>
