<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷九十三韩信卢绾列传第三十三</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷九十三韩信卢绾列传第三十三</h1>
		<div class="content">
			<p><em class="r">韩王信</em>者，故<em class="r">韩襄王</em>孽孙也，长八尺五寸。及<em class="r">项梁</em>之立<em class="r">楚</em>后<em class="r">怀王</em>也，<em class="r">燕</em>、<em class="r">齐</em>、<em class="r">赵</em>、<em class="r">魏</em>皆已前王，唯<em class="r">韩</em>无有后，故立<em class="r">韩</em>诸公子<em class="r">横阳君成</em>为<em class="r">韩王</em>，欲以抚定<em class="r">韩</em>故地。<em class="r">项梁</em>败死<em class="r">定陶</em>，<em class="r">成</em>奔<em class="r">怀王</em>。<em class="r">沛公</em>引兵击<em class="r">阳城</em>，使<em class="r">张良</em>以<em class="r">韩</em>司徒降下<em class="r">韩</em>故地，得<em class="r">信</em>，以为<em class="r">韩</em>将，将其兵从<em class="r">沛公</em>入<em class="r">武关</em>。</p>
<p><em class="r">沛公</em>立为<em class="r">汉王</em>，<em class="r">韩信</em>从入<em class="r">汉中</em>，乃说<em class="r">汉王</em>曰：“<em class="r">项王</em>王诸将近地，而王独远居此，此左迁也。士卒皆山东人，跂而望归，及其锋东向，可以争天下。”<em class="r">汉王</em>还定<em class="r">三秦</em>，乃许<em class="r">信</em>为<em class="r">韩王</em>，先拜<em class="r">信</em>为<em class="r">韩</em>太尉，将兵略<em class="r">韩</em>地。</p>
<p><em class="r">项籍</em>之封诸王皆就国，<em class="r">韩王成</em>以不从无功，不遣就国，更以为列侯。及闻<em class="r">汉</em>遣<em class="r">韩信</em>略<em class="r">韩</em>地，乃令故<em class="r">项籍</em>游<em class="r">吴</em>时<em class="r">吴</em>令<em class="r">郑昌</em>为<em class="r">韩王</em>以距<em class="r">汉</em>。<em class="r">汉</em>二年，<em class="r">韩信</em>略定<em class="r">韩</em>十馀城。<em class="r">汉王</em>至河南，<em class="r">韩信</em>急击<em class="r">韩王昌阳城</em>。<em class="r">昌</em>降，<em class="r">汉王</em>乃立<em class="r">韩信</em>为<em class="r">韩王</em>，常将<em class="r">韩</em>兵从。三年，<em class="r">汉王</em>出<em class="r">荥阳</em>，<em class="r">韩王信</em>、<em class="r">周苛</em>等守<em class="r">荥阳</em>。及<em class="r">楚</em>败<em class="r">荥阳</em>，<em class="r">信</em>降<em class="r">楚</em>，已而得亡，复归<em class="r">汉</em>，<em class="r">汉</em>复立以为<em class="r">韩王</em>，竟从击破<em class="r">项籍</em>，天下定。五年春，遂与剖符为<em class="r">韩王</em>，王<em class="r">颍川</em>。</p>
<p>明年春，上以<em class="r">韩信</em>材武，所王北近<em class="r">巩</em>、<em class="r">洛</em>，南迫<em class="r">宛</em>、<em class="r">叶</em>，东有<em class="r">淮阳</em>，皆天下劲兵处，乃诏徙<em class="r">韩王信</em>王<em class="r">太原</em>以北，备御<em class="r">胡</em>，都<em class="r">晋阳</em>。信上书曰：“国被边，<em class="r">匈奴</em>数人，<em class="r">晋阳</em>去塞远，请治<em class="r">马邑</em>。”上许之，<em class="r">信</em>乃徙治<em class="r">马邑</em>。秋，<em class="r">匈奴冒顿</em>大围<em class="r">信</em>，<em class="r">信</em>数使使<em class="r">胡</em>求和解。<em class="r">汉</em>发兵救之，疑<em class="r">信</em>数间使，有二心，使人责让<em class="r">信</em>。<em class="r">信</em>恐诛，因与<em class="r">匈奴</em>约共攻<em class="r">汉</em>，反，以<em class="r">马邑</em>降<em class="r">胡</em>，击<em class="r">太原</em>。</p>
<p>七年冬，上自往击，破<em class="r">信</em>军<em class="r">铜鞮</em>，斩其将<em class="r">王喜</em>。<em class="r">信</em>亡走<em class="r">匈奴</em>。其将<em class="r">白土</em>人<em class="r">曼丘臣</em>、<em class="r">王黄</em>等立<em class="r">赵</em>苗裔<em class="r">赵利</em>为王，复收<em class="r">信</em>败散兵，而与<em class="r">信</em>及<em class="r">冒顿</em>谋攻<em class="r">汉</em>。<em class="r">匈奴</em>使左右贤王将万馀骑与<em class="r">王黄</em>等屯<em class="r">广武</em>以南，至<em class="r">晋阳</em>，与<em class="r">汉</em>兵战，<em class="r">汉</em>大破之，追至于<em class="r">离石</em>，复破之。<em class="r">匈奴</em>复聚兵<em class="r">楼烦</em>西北，<em class="r">汉</em>令车骑击破<em class="r">匈奴</em>。<em class="r">匈奴</em>常败走，<em class="r">汉</em>乘胜追北，闻<em class="r">冒顿</em>居<em class="r">代谷</em>，<em class="r">高皇帝</em>居<em class="r">晋阳</em>，使人视<em class="r">冒顿</em>，还报曰“可击”。上遂至<em class="r">平城</em>。上出<em class="r">白登</em>，<em class="r">匈奴</em>骑围上，上乃使人厚遗阏氏。阏氏乃说<em class="r">冒顿</em>曰：“今得<em class="r">汉</em>地，犹不能居；且两主不相厄。”居七日，<em class="r">胡</em>骑稍引去。时天大雾，<em class="r">汉</em>使人往来，<em class="r">胡</em>不觉。护军中尉<em class="r">陈平</em>言上曰：“<em class="r">胡</em>者全兵，请令强弩傅两矢外向，徐行出围。”入<em class="r">平城</em>，<em class="r">汉</em>救兵亦到，<em class="r">胡</em>骑遂解去。<em class="r">汉</em>亦罢兵归。<em class="r">韩信</em>为<em class="r">匈奴</em>将兵往来击边。</p>
<p><em class="r">汉</em>十年，<em class="r">信</em>令<em class="r">王黄</em>等说误<em class="r">陈豨</em>。十一年春，故<em class="r">韩王信</em>复与<em class="r">胡</em>骑人居<em class="r">参合</em>，距<em class="r">汉</em>。<em class="r">汉</em>使<em class="r">柴将军</em>击之，遗<em class="r">信</em>书曰；“陛下宽仁，诸侯虽有叛亡，而复归，辄复故位号，不诛也。大王所知。今王以败亡走<em class="r">胡</em>，非有大罪，急自归！”<em class="r">韩王信</em>报曰：“陛下擢仆起闾巷，南面称孤，此仆之幸也。<em class="r">荥阳</em>之事，仆不能死，囚于<em class="r">项籍</em>，此一罪也。及寇攻<em class="r">马邑</em>，仆不能坚守，以城降之，此二罪也。今反为寇将兵，与将军争一旦之命，此三罪也。夫<em class="r">种</em>、<em class="r">蠡</em>无一罪，身死亡；今仆有三罪于陛下，而欲求活于世，此<em class="r">伍子胥</em>所以偾于<em class="r">吴</em>也。今仆亡匿山谷间，旦暮乞贷蛮夷，仆之思归，如痿人不忘起，盲者不忘视也，势不可耳。”遂战。<em class="r">柴将军</em>屠<em class="r">参合</em>，斩<em class="r">韩王信</em>。</p>
<p><em class="r">信</em>之入<em class="r">匈奴</em>，与太子俱；及至<em class="r">颓当城</em>，生子，因名曰<em class="r">颓当</em>。<em class="r">韩</em>太子亦生子，命曰<em class="r">婴</em>。至<em class="r">孝文</em>十四年，<em class="r">颓当</em>及<em class="r">婴</em>率其众降<em class="r">汉</em>。<em class="r">汉</em>封<em class="r">颓当</em>为<em class="r">弓高侯</em>，<em class="r">婴</em>为<em class="r">襄城侯</em>。<em class="r">吴楚</em>军时，<em class="r">弓高侯</em>功冠诸将。传子至孙，孙无子，失侯。<em class="r">婴</em>孙以不敬失侯。<em class="r">颓当</em>孽孙<em class="r">韩嫣</em>，贵幸，名富显于当世。其弟<em class="r">说</em>，再封，数称将军，卒为<em class="r">案道侯</em>。子代，岁馀坐法死。后岁馀，<em class="r">说</em>孙<em class="r">曾</em>拜为<em class="r">龙&lt;imgalt=""class="kindle-cn-inline-character"src="Image00124.jpg"/&gt;侯</em>，续<em class="r">说</em>后。</p>
<p><em class="r">卢绾</em>者，<em class="r">丰</em>人也，与<em class="r">高祖</em>同里。<em class="r">卢绾</em>亲与<em class="r">高祖</em>太上皇相爱，及生男，<em class="r">高祖</em>、<em class="r">卢绾</em>同日生，里中持羊酒贺两家。及<em class="r">高祖</em>、<em class="r">卢绾</em>壮，俱学书，又相爱也。里中嘉两家亲相爱，生子同日，壮又相爱，复贺两家羊酒。<em class="r">高祖</em>为布衣时，有吏事辟匿，<em class="r">卢绾</em>常随出入上下。及<em class="r">高祖</em>初起<em class="r">沛</em>，<em class="r">卢绾</em>以客从，入<em class="r">汉中</em>为将军，常侍中。从东击<em class="r">项籍</em>，以太尉常从，出入卧内，衣被饮食赏赐，群臣莫敢望，虽<em class="r">萧曹</em>等，特以事见礼，至其亲幸，莫及<em class="r">卢绾</em>。<em class="r">绾</em>封为<em class="r">长安侯</em>。<em class="r">长安</em>，故<em class="r">咸阳</em>也。</p>
<p><em class="r">汉</em>五年冬，以破<em class="r">项籍</em>，乃使<em class="r">卢绾</em>别将，与<em class="r">刘贾</em>击<em class="r">临江王共尉</em>，破之。七月还，从击<em class="r">燕王臧荼</em>，<em class="r">臧荼</em>降。<em class="r">高祖</em>已定天下，诸侯非<em class="r">刘氏</em>而王者七人。欲王<em class="r">卢绾</em>，为群臣觖望。及虏<em class="r">臧荼</em>，乃下诏诸将相列侯，择群臣有功者以为<em class="r">燕王</em>。群臣知上欲王<em class="r">卢绾</em>，皆言曰：“太尉<em class="r">长安侯卢绾</em>常从平定天下，功最多，可王<em class="r">燕</em>。”诏许之。<em class="r">汉</em>五年八月，乃立<em class="r">卢绾</em>为<em class="r">燕王</em>。诸侯王得幸，莫如<em class="r">燕王</em>。</p>
<p><em class="r">汉</em>十一年秋，<em class="r">陈豨</em>反<em class="r">代</em>地，<em class="r">高祖</em>如<em class="r">邯郸</em>击<em class="r">豨</em>兵，<em class="r">燕王绾</em>亦击其东北。当是时，<em class="r">陈豨</em>使<em class="r">王黄</em>求救<em class="r">匈奴</em>。<em class="r">燕王绾</em>亦使其臣<em class="r">张胜</em>于<em class="r">匈奴</em>，言<em class="r">豨</em>等军破。<em class="r">张胜</em>至<em class="r">胡</em>，故<em class="r">燕王臧荼</em>子<em class="r">衍</em>出亡在<em class="r">胡</em>，见<em class="r">张胜</em>曰：“公所以重于<em class="r">燕</em>者，以习<em class="r">胡</em>事也。<em class="r">燕</em>所以久存者，以诸侯数反，兵连不决也。今公为<em class="r">燕</em>欲急灭<em class="r">豨</em>等，<em class="r">豨</em>等已尽，次亦至<em class="r">燕</em>，公等亦且为虏矣。公何不令<em class="r">燕</em>且缓<em class="r">陈豨</em>而与<em class="r">胡</em>和？事宽，得长王<em class="r">燕</em>；即有<em class="r">汉</em>急，可以安国。”<em class="r">张胜</em>以为然，乃私令<em class="r">匈奴</em>助<em class="r">豨</em>等击<em class="r">燕</em>。<em class="r">燕王绾</em>疑<em class="r">张胜</em>与<em class="r">胡</em>反，上书请族<em class="r">张胜</em>。<em class="r">胜</em>还，具道所以为者。<em class="r">燕王</em>寤，乃诈论它人，脱<em class="r">胜</em>家属，使得为<em class="r">匈奴</em>间，而阴使<em class="r">范齐</em>之<em class="r">陈豨</em>所，欲令久亡，连兵勿决。</p>
<p><em class="r">汉</em>十二年，东击<em class="r">黥布</em>，<em class="r">豨</em>常将兵居<em class="r">代</em>，<em class="r">汉</em>使<em class="r">樊哙</em>击斩<em class="r">豨</em>。其裨将降，言<em class="r">燕王绾</em>使<em class="r">范齐</em>通计谋于<em class="r">豨</em>所。<em class="r">高祖</em>使使召<em class="r">卢绾</em>，<em class="r">绾</em>称病。上又使<em class="r">辟阳侯审食其</em>、御史大夫<em class="r">赵尧</em>往迎<em class="r">燕王</em>，因验问左右。<em class="r">绾</em>愈恐，闭匿，谓其幸臣曰：“非<em class="r">刘氏</em>而王，独我与<em class="r">长沙</em>耳。往年春，<em class="r">汉</em>族<em class="r">淮阴</em>，夏，诛<em class="r">彭越</em>，皆<em class="r">吕后</em>计。今上病，属任<em class="r">吕后</em>。<em class="r">吕后</em>妇人，专欲以事诛异姓王者及大功臣。”乃遂称病不行。其左右皆亡匿。语颇泄，<em class="r">辟阳侯</em>闻之，归具报上，上益怒。又得<em class="r">匈奴</em>降者，降者言<em class="r">张胜</em>亡在<em class="r">匈奴</em>，为<em class="r">燕</em>使。于是上曰：“<em class="r">卢绾</em>果反矣！”使<em class="r">樊哙</em>击<em class="r">燕</em>。<em class="r">燕王绾</em>悉将其宫人家属骑数千居长城下，候伺，幸上病愈，自入谢。四月，<em class="r">高祖</em>崩，<em class="r">卢绾</em>遂将其众亡入<em class="r">匈奴</em>，<em class="r">匈奴</em>以为<em class="r">东胡卢王</em>。<em class="r">绾</em>为蛮夷所侵夺，常思复归。居岁馀，死<em class="r">胡</em>中。</p>
<p><em class="r">高后</em>时，<em class="r">卢绾</em>妻子亡降<em class="r">汉</em>，会<em class="r">高后</em>病，不能见，舍<em class="r">燕</em>邸，为欲置酒见之。<em class="r">高后</em>竟崩，不得见。<em class="r">卢绾</em>妻亦病死。</p>
<p><em class="r">孝景</em>中六年，<em class="r">卢绾</em>孙<em class="r">他之</em>，以<em class="r">东胡王</em>降，封为<em class="r">亚谷侯</em>。</p>
<p><em class="r">陈豨</em>者，<em class="r">宛朐</em>人也，不知始所以得从。及<em class="r">高祖</em>七年冬，<em class="r">韩王信</em>反，入<em class="r">匈奴</em>，上至<em class="r">平城</em>还，乃封<em class="r">豨</em>为列侯，以<em class="r">赵</em>相国将监<em class="r">赵</em>、<em class="r">代</em>边兵，边兵皆属焉。</p>
<p><em class="r">豨</em>常告归过<em class="r">赵</em>，<em class="r">赵</em>相<em class="r">周昌</em>见<em class="r">豨</em>宾客随之者千馀乘，<em class="r">邯郸</em>官舍皆满。<em class="r">豨</em>所以待宾客布衣交，皆出客下。<em class="r">豨</em>还之<em class="r">代</em>，<em class="r">周昌</em>乃求入见。见上，具言<em class="r">豨</em>宾客盛甚，擅兵于外数岁，恐有变。上乃令人覆案<em class="r">豨</em>客居<em class="r">代</em>者财物诸不法事，多连引<em class="r">豨</em>。<em class="r">豨</em>恐，阴令客通使<em class="r">王黄</em>、<em class="r">曼丘臣</em>所。及<em class="r">高祖</em>十年七月，太上皇崩，使人召<em class="r">豨</em>，<em class="r">豨</em>称病甚。九月，遂与<em class="r">王黄</em>等反，自立为<em class="r">代王</em>，劫略<em class="r">赵</em>、<em class="r">代</em>。</p>
<p>上闻，乃赦<em class="r">赵</em>、<em class="r">代</em>吏人为<em class="r">豨</em>所诖误劫略者，皆赦之。上自往，至<em class="r">邯郸</em>，喜曰：“<em class="r">豨</em>不南据<em class="r">漳水</em>，北守<em class="r">邯郸</em>，知其无能为也。”<em class="r">赵</em>相奏斩<em class="r">常山</em>守、尉，曰：“<em class="r">常山</em>二十五城，<em class="r">豨</em>反，亡其二十城。”上问曰：“守、尉反乎？”对曰：“不反。”上曰：“是力不足也。”赦之，复以为<em class="r">常山</em>守、尉。上问<em class="r">周昌</em>曰：“<em class="r">赵</em>亦有壮士可令将者乎？”对曰：“有四人。”四人谒，上谩骂曰：“竖子能为将乎？”四人惭伏。上封之各千户，以为将。左右谏曰：“从入<em class="r">蜀</em>、<em class="r">汉</em>，伐<em class="r">楚</em>，功未遍行，今此何功而封？”上曰：“非若所知！<em class="r">陈豨</em>反，<em class="r">邯郸</em>以北皆<em class="r">豨</em>有，吾以羽檄征天下兵，未有至者，今唯独<em class="r">邯郸</em>中兵耳。吾胡爱四千户封四人，不以慰<em class="r">赵</em>子弟！”皆曰：“善。”于是上曰：“<em class="r">陈豨</em>将谁？”曰：“<em class="r">王黄</em>、<em class="r">曼丘臣</em>，皆故贾人。”上曰：“吾知之矣。”乃各以千金购<em class="r">黄</em>、<em class="r">臣</em>等。</p>
<p>十一年冬，<em class="r">汉</em>兵击斩<em class="r">陈豨</em>将<em class="r">侯敞</em>、<em class="r">王黄</em>于<em class="r">曲逆</em>下，破<em class="r">豨</em>将<em class="r">张春</em>于<em class="r">聊城</em>，斩首万馀。太尉<em class="r">勃</em>入定<em class="r">太原</em>、<em class="r">代</em>地。十二月，上自击<em class="r">东垣</em>，<em class="r">东垣</em>不下，卒骂上；<em class="r">东垣</em>降，卒骂者斩之，不骂者黥之。更命<em class="r">东垣</em>为<em class="r">真定</em>。<em class="r">王黄</em>、<em class="r">曼丘臣</em>其麾下受购赏之，皆生得，以故<em class="r">陈豨</em>军遂败。</p>
<p>上还至<em class="r">洛阳</em>。上曰：“<em class="r">代</em>居<em class="r">常山</em>北，<em class="r">赵</em>乃从山南有之，远。”乃立子<em class="r">恒</em>为<em class="r">代王</em>，都<em class="r">中都</em>，<em class="r">代</em>、<em class="r">雁门</em>皆属<em class="r">代</em>。</p>
<p><em class="r">高祖</em>十二年冬，<em class="r">樊哙</em>军卒追斩<em class="r">豨</em>于<em class="r">灵丘</em>。</p>
<p><em class="r">太史公</em>曰：<em class="r">韩信</em>、<em class="r">卢绾</em>非素积德累善之世，徼一时权变，以诈力成功，遭<em class="r">汉</em>初定，故得列地，南面称孤。内见疑强大，外倚蛮貊以为援，是以日疏自危，事穷智困，卒赴<em class="r">匈奴</em>，岂不哀哉！<em class="r">陈豨</em>，<em class="r">梁</em>人，其少时数称慕<em class="r">魏公子</em>；及将军守边，招致宾客而下士，名声过实。<em class="r">周昌</em>疑之，疵瑕颇起，惧祸及身，邪人进说，遂陷无道。于戏悲夫！夫计之生孰成败于人也，深矣！</p>
		</div>
	</div>
</main>

</body>
</html>
