<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷八十九张耳陈馀列传第二十九</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 0.9em;
		color: #555;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote *{font-size: 98%;}
</style>
<body>

<main role="main" class="flex-shrink-0">
	<div class="container-lg">
		<h1>史记卷八十九张耳陈馀列传第二十九</h1>
		<div class="content">
			<p><em class="r">张耳</em>者，<em class="r">大梁</em>人也。其少时，及<em class="r">魏公子毋忌</em>为客。<em class="r">张耳</em>尝亡命游<em class="r">外黄</em>。<em class="r">外黄</em>富人女甚美，嫁庸奴，亡其夫，去抵父客。父客素知<em class="r">张耳</em>，乃谓女曰：“必欲求贤夫，从<em class="r">张耳</em>。”女听，乃卒为请决，嫁之<em class="r">张耳</em>。<em class="r">张耳</em>是时脱身游，女家厚奉给<em class="r">张耳</em>，<em class="r">张耳</em>以故致千里客，乃宦<em class="r">魏</em>为<em class="r">外黄</em>令。名由此益贤。<em class="r">陈馀</em>者，亦<em class="r">大梁</em>人也，好儒术，数游<em class="r">赵苦陉</em>。富人<em class="r">公乘氏</em>以其女妻之，亦知<em class="r">陈馀</em>非庸人也。<em class="r">馀</em>年少，父事<em class="r">张耳</em>，两人相与为刎颈交。</p>
<p><em class="r">秦</em>之灭<em class="r">大梁</em>也，<em class="r">张耳</em>家<em class="r">外黄</em>。<em class="r">高祖</em>为布衣时，尝数从<em class="r">张耳</em>游，客数月。<em class="r">秦</em>灭<em class="r">魏</em>数岁，已闻此两人<em class="r">魏</em>之名士也，购求有得<em class="r">张耳</em>千金，<em class="r">陈馀</em>五百金。<em class="r">张耳</em>、<em class="r">陈馀</em>乃变名姓，俱之<em class="r">陈</em>，为里监门以自食。两人相对。里吏尝有过笞<em class="r">陈馀</em>，<em class="r">陈馀</em>欲起，<em class="r">张耳</em>蹑之，使受笞。吏去，<em class="r">张耳</em>乃引<em class="r">陈馀</em>之桑下而数之曰：“始吾与公言何如？今见小辱而欲死一吏乎？”<em class="r">陈馀</em>然之。<em class="r">秦</em>诏书购求两人，两人亦反用门者以令里中。</p>
<p><em class="r">陈涉</em>起<em class="r">蕲</em>，至入<em class="r">陈</em>，兵数万。<em class="r">张耳</em>、<em class="r">陈馀</em>上谒<em class="r">陈涉</em>。<em class="r">涉</em>及左右生平数闻<em class="r">张耳</em>、<em class="r">陈馀</em>贤，未尝见，见即大喜。</p>
<p><em class="r">陈中</em>豪杰父老乃说<em class="r">陈涉</em>曰：“将军身被坚执锐，率士卒以诛暴<em class="r">秦</em>，复立<em class="r">楚</em>社稷，存亡继绝，功德宜为王。且夫监临天下诸将，不为王不可，愿将军立为<em class="r">楚王</em>也。”<em class="r">陈涉</em>问此两人，两人对曰：“夫<em class="r">秦</em>为无道，破人国家，灭人社稷，绝人后世，罢百姓之力，尽百姓之财。将军瞋目张胆，出万死不顾一生之计，为天下除残也。今始至<em class="r">陈</em>而王之，示天下私。愿将军毋王，急引兵而西，遣人立六国后，自为树党，为<em class="r">秦</em>益敌也。敌多则力分，与众则兵强。如此野无交兵，县无守城，诛暴<em class="r">秦</em>，据<em class="r">咸阳</em>以令诸侯。诸侯亡而得立，以德服之，如此则帝业成矣。今独王<em class="r">陈</em>，恐天下解也。”<em class="r">陈涉</em>不听，遂立为王。</p>
<p><em class="r">陈馀</em>乃复说<em class="r">陈王</em>曰：“大王举<em class="r">梁</em>、<em class="r">楚</em>而西，务在入关，未及收<em class="r">河北</em>也。臣尝游<em class="r">赵</em>，知其豪杰及地形，愿请奇兵北略<em class="r">赵</em>地。”于是<em class="r">陈王</em>以故所善<em class="r">陈</em>人<em class="r">武臣</em>为将军，<em class="r">邵骚</em>为护军，以<em class="r">张耳</em>、<em class="r">陈馀</em>为左右校尉，予卒三千人，北略<em class="r">赵</em>地。</p>
<p><em class="r">武臣</em>等从<em class="r">白马</em>渡<em class="r">河</em>至诸县，说其豪杰曰：“<em class="r">秦</em>为乱政虐刑以残贼天下，数十年矣。北有长城之役，南有<em class="r">五岭</em>之戍，外内骚动，百姓罢敝，头会箕敛，以供军费，财匮力尽，民不聊生。重之以苛法峻刑，使天下父子不相安。<em class="r">陈王</em>奋臂为天下倡始，王<em class="r">楚</em>之地，方二千里，莫不响应，家自为怒，人自为斗，各报其怨而攻其仇，县杀其令丞，郡杀其守尉。今已张<em class="r">大楚</em>，王<em class="r">陈</em>，使<em class="r">吴广</em>、<em class="r">周文</em>将卒百万西击<em class="r">秦</em>。于此时而不成封侯之业者，非人豪也。诸君试相与计之！夫天下同心而苦<em class="r">秦</em>久矣。因天下之力而攻无道之君，报父兄之怨而成割地有土之业，此士之一时也。”豪杰皆然其言，乃行收兵，得数万人，号<em class="r">武臣</em>为<em class="r">武信君</em>。下<em class="r">赵</em>十城，馀皆城守，莫肯下。</p>
<p>乃引兵东北击<em class="r">范阳</em>。<em class="r">范阳</em>人<em class="r">蒯通</em>说<em class="r">范阳</em>令曰：“窃闻公之将死，故吊。虽然，贺公得<em class="r">通</em>而生。”<em class="r">范阳</em>令曰：“何以吊之？”对曰：“<em class="r">秦</em>法重，足下为<em class="r">范阳</em>令十年矣，杀人之父，孤人之子，断人之足，黥人之首，不可胜数。然而慈父孝子莫敢倳刃公之腹中者，畏<em class="r">秦</em>法耳。今天下大乱，<em class="r">秦</em>法不施，然则慈父孝子且倳刃公之腹中以成其名，此臣之所以吊公也。今诸侯畔<em class="r">秦</em>矣，<em class="r">武信君</em>兵且至，而君坚守<em class="r">范阳</em>，少年皆争杀君，下<em class="r">武信君</em>。君急遣臣见<em class="r">武信君</em>，可转祸为福，在今矣。”</p>
<p><em class="r">范阳</em>令乃使<em class="r">蒯通</em>见<em class="r">武信君</em>曰：“足下必将战胜然后略地，攻得然后下城，臣窃以为过矣。诚听臣之计，可不攻而降城，不战而略地，传檄而千里定，可乎？”<em class="r">武信君</em>曰：“何谓也？”<em class="r">蒯通</em>曰：“今<em class="r">范阳</em>令宜整顿其士卒以守战者也，怯而畏死，贪而重富贵，故欲先天下降，畏君以为<em class="r">秦</em>所置吏，诛杀如前十城也。然今<em class="r">范阳</em>少年亦方杀其令，自以城距君。君何不赍臣侯印，拜<em class="r">范阳</em>令，<em class="r">范阳</em>令则以城下君，少年亦不敢杀其令。令<em class="r">范阳</em>令乘朱轮华毂，使驱驰<em class="r">燕</em>、<em class="r">赵</em>郊。<em class="r">燕</em>、<em class="r">赵</em>郊见之，皆曰此<em class="r">范阳</em>令，先下者也，即喜矣，<em class="r">燕</em>、<em class="r">赵</em>城可毋战而降也。此臣之所谓传檄而千里定者也。”<em class="r">武信君</em>从其计，因使<em class="r">蒯通</em>赐<em class="r">范阳</em>令侯印。<em class="r">赵</em>地闻之，不战以城下者三十馀城。</p>
<p>至<em class="r">邯郸</em>，<em class="r">张耳</em>、<em class="r">陈馀</em>闻<em class="r">周章</em>军入关，至<em class="r">戲</em>却；又闻诸将为<em class="r">陈王</em>徇地，多以谗毁得罪诛，怨<em class="r">陈王</em>不用其策不以为将而以为校尉。乃说<em class="r">武臣</em>曰：“<em class="r">陈王</em>起<em class="r">蕲</em>，至<em class="r">陈</em>而王，非必立六国后。将军今以三千人下<em class="r">赵</em>数十城，独介居<em class="r">河北</em>，不王无以填之。且<em class="r">陈王</em>听谗，还报，恐不脱于祸。又不如立其兄弟；不，即立<em class="r">赵</em>后。将军毋失时，时间不容息。”<em class="r">武臣</em>乃听之，遂立为<em class="r">赵王</em>。以<em class="r">陈馀</em>为大将军，<em class="r">张耳</em>为右丞相，<em class="r">邵骚</em>为左丞相。</p>
<p>使人报<em class="r">陈王</em>，<em class="r">陈王</em>大怒，欲尽族<em class="r">武臣</em>等家，而发兵击<em class="r">赵</em>。<em class="r">陈王</em>相国<em class="r">房君</em>谏曰：“<em class="r">秦</em>未亡而诛<em class="r">武臣</em>等家，此又生一<em class="r">秦</em>也。不如因而贺之，使急引兵西击<em class="r">秦</em>。”<em class="r">陈王</em>然之，从其计，徙系<em class="r">武臣</em>等家宫中，封<em class="r">张耳</em>子<em class="r">敖</em>为<em class="r">成都君</em>。</p>
<p><em class="r">陈王</em>使使者贺<em class="r">赵</em>，令趣发兵西人关。<em class="r">张耳</em>、<em class="r">陈馀</em>说<em class="r">武臣</em>曰：“王王<em class="r">赵</em>，非<em class="r">楚</em>意，特以计贺王。<em class="r">楚</em>已灭<em class="r">秦</em>，必加兵于<em class="r">赵</em>。愿王毋西兵，北徇<em class="r">燕</em>、<em class="r">代</em>，南收<em class="r">河内</em>以自广。<em class="r">赵</em>南据<em class="r">大河</em>，北有<em class="r">燕</em>、<em class="r">代</em>，<em class="r">楚</em>虽胜<em class="r">秦</em>，必不敢制<em class="r">赵</em>。”<em class="r">赵王</em>以为然，因不西兵，而使<em class="r">韩广</em>略<em class="r">燕</em>，<em class="r">李良</em>略<em class="r">常山</em>，<em class="r">张黡</em>略<em class="r">上党</em>。</p>
<p><em class="r">韩广</em>至<em class="r">燕</em>，<em class="r">燕</em>人因立<em class="r">广</em>为<em class="r">燕王</em>。<em class="r">赵王</em>乃与<em class="r">张耳</em>、<em class="r">陈馀</em>北略地<em class="r">燕</em>界。<em class="r">赵王</em>间出，为<em class="r">燕</em>军所得。<em class="r">燕</em>将囚之，欲与分<em class="r">赵</em>地半，乃归王。使者往，<em class="r">燕</em>辄杀之以求地。<em class="r">张耳</em>、<em class="r">陈馀</em>患之。有厮养卒谢其舍中曰：“吾为公说<em class="r">燕</em>，与<em class="r">赵王</em>载归。”舍中皆笑曰：“使者往十馀辈，辄死，若何以能得王？”乃走<em class="r">燕</em>壁。<em class="r">燕</em>将见之，问<em class="r">燕</em>将曰：“知臣何欲？”<em class="r">燕</em>将曰：“若欲得<em class="r">赵王</em>耳。”曰：“君知<em class="r">张耳</em>、<em class="r">陈馀</em>何如人也？”<em class="r">燕</em>将曰：“贤人也。”曰：“知其志何欲？”曰：“欲得其王耳。”<em class="r">赵</em>养卒乃笑曰：“君未知此两人所欲也。夫<em class="r">武臣</em>、<em class="r">张耳</em>、<em class="r">陈馀</em>杖马箠下<em class="r">赵</em>数十城，此亦各欲南面而王，岂欲为卿相终己邪？夫臣与主岂可同日而道哉，顾其势初定，未敢参分而王，且以少长先立<em class="r">武臣</em>为王，以持<em class="r">赵</em>心。今<em class="r">赵</em>地已服，此两人亦欲分<em class="r">赵</em>而王，时未可耳。今君乃囚<em class="r">赵王</em>。此两人名为求<em class="r">赵王</em>，实欲<em class="r">燕</em>杀之，此两人分<em class="r">赵</em>自立。夫以一<em class="r">赵</em>尚易<em class="r">燕</em>，况以两贤王左提右挈，而责杀王之罪，灭<em class="r">燕</em>易矣。”<em class="r">燕</em>将以为然，乃归<em class="r">赵王</em>，养卒为御而归。</p>
<p><em class="r">李良</em>已定<em class="r">常山</em>，还报，<em class="r">赵王</em>复使<em class="r">良</em>略<em class="r">太原</em>。至<em class="r">石邑</em>，<em class="r">秦</em>兵塞<em class="r">井陉</em>，未能前。<em class="r">秦</em>将诈称<em class="r">二世</em>使人遗<em class="r">李良</em>书，不封，曰：“<em class="r">良</em>尝事我得显幸。<em class="r">良</em>诚能反<em class="r">赵</em>为<em class="r">秦</em>，赦<em class="r">良</em>罪，贵<em class="r">良</em>。”<em class="r">良</em>得书，疑不信。乃还之<em class="r">邯郸</em>，益请兵。未至，道逢<em class="r">赵王</em>姊出饮，从百馀骑。<em class="r">李良</em>望见，以为王，伏谒道旁。王姊醉，不知其将，使骑谢<em class="r">李良</em>。<em class="r">李良</em>素贵，起，惭其从官。从官有一人曰：“天下畔<em class="r">秦</em>，能者先立。且<em class="r">赵王</em>素出将军下，今女儿乃不为将军下车，请追杀之。”<em class="r">李良</em>已得<em class="r">秦</em>书，固欲反<em class="r">赵</em>，未决，因此怒，遣人追杀王姊道中，乃遂将其兵袭<em class="r">邯郸</em>。<em class="r">邯郸</em>不知，竟杀<em class="r">武臣</em>、<em class="r">邵骚</em>。赵人多为<em class="r">张耳</em>、<em class="r">陈馀</em>耳目者，以故得脱出。收其兵，得数万人。客有说<em class="r">张耳</em>曰：“两君羁旅，而欲附<em class="r">赵</em>，难；独立<em class="r">赵</em>后，扶以义，可就功。”乃求得<em class="r">赵歇</em>，立为<em class="r">赵王</em>，居<em class="r">信都</em>。<em class="r">李良</em>进兵击<em class="r">陈馀</em>，<em class="r">陈馀</em>败<em class="r">李良</em>，<em class="r">李良</em>走归<em class="r">章邯</em>。</p>
<p><em class="r">章邯</em>引兵至<em class="r">邯郸</em>，皆徙其民<em class="r">河内</em>，夷其城郭。<em class="r">张耳</em>与<em class="r">赵王歇</em>走入<em class="r">钜鹿</em>城，<em class="r">王离</em>围之。<em class="r">陈馀</em>北收<em class="r">常山</em>兵，得数万人，军<em class="r">钜鹿</em>北。<em class="r">章邯</em>军<em class="r">钜鹿</em>南<em class="r">棘原</em>，筑甬道属<em class="r">河</em>，饷<em class="r">王离</em>。<em class="r">王离</em>兵食多，急攻<em class="r">钜鹿</em>。<em class="r">钜鹿</em>城中食尽兵少，<em class="r">张耳</em>数使人召前<em class="r">陈馀</em>，<em class="r">陈馀</em>自度兵少，不敌<em class="r">秦</em>，不敢前。数月，<em class="r">张耳</em>大怒，怨<em class="r">陈馀</em>，使<em class="r">张黡</em>、<em class="r">陈泽</em>往让<em class="r">陈馀</em>曰：“始吾与公为刎颈交，今王与<em class="r">耳</em>旦暮且死，而公拥兵数万，不肯相救，安在其相为死！苟必信，胡不赴<em class="r">秦</em>军俱死？且有十一二相全。”<em class="r">陈馀</em>曰：“吾度前终不能救<em class="r">赵</em>，徒尽亡军。且<em class="r">馀</em>所以不俱死，欲为<em class="r">赵王</em>、<em class="r">张君</em>报<em class="r">秦</em>。今必俱死，如以肉委饿虎，何益？”<em class="r">张黡</em>、<em class="r">陈泽</em>曰：“事已急，要以俱死立信，安知后虑！”<em class="r">陈馀</em>曰：“吾死顾以为无益。必如公言。”乃使五千人令<em class="r">张黡</em>、<em class="r">陈泽</em>先尝<em class="r">秦</em>军，至皆没。</p>
<p>当是时，<em class="r">燕</em>、<em class="r">齐</em>、<em class="r">楚</em>闻<em class="r">赵</em>急，皆来救。<em class="r">张敖</em>亦北收<em class="r">代</em>兵，得万馀人，来，皆壁<em class="r">馀</em>旁，未敢击<em class="r">秦</em>。<em class="r">项羽</em>兵数绝<em class="r">章邯</em>甬道，<em class="r">王离</em>军乏食，<em class="r">项羽</em>悉引兵渡<em class="r">河</em>，遂破<em class="r">章邯</em>。<em class="r">章邯</em>引兵解，诸侯军乃敢击围<em class="r">钜鹿秦</em>军，遂虏<em class="r">王离</em>。<em class="r">涉閒</em>自杀。卒存<em class="r">钜鹿</em>者，<em class="r">楚</em>力也。</p>
<p>于是<em class="r">赵王歇</em>、<em class="r">张耳</em>乃得出<em class="r">钜鹿</em>，谢诸侯。<em class="r">张耳</em>与<em class="r">陈馀</em>相见，责让<em class="r">陈馀</em>以不肯救<em class="r">赵</em>，及问<em class="r">张黡</em>、<em class="r">陈泽</em>所在。<em class="r">陈馀</em>怒曰：“<em class="r">张黡</em>、<em class="r">陈泽</em>以必死责臣，臣使将五千人先尝<em class="r">秦</em>军，皆没不出。”<em class="r">张耳</em>不信，以为杀之，数问<em class="r">陈馀</em>。<em class="r">陈馀</em>怒曰：“不意君之望臣深也！岂以臣为重去将哉？”乃脱解印绶，推予<em class="r">张耳</em>。<em class="r">张耳</em>亦愕不受。<em class="r">陈馀</em>起如厕。客有说<em class="r">张耳</em>曰：“臣闻‘天与不取，反受其咎’。今<em class="r">陈将军</em>与君印，君不受，反天不祥。急取之！”<em class="r">张耳</em>乃佩其印，收其麾下。而<em class="r">陈馀</em>还，亦望<em class="r">张耳</em>不让，遂趋出。<em class="r">张耳</em>遂收其兵。<em class="r">陈馀</em>独与麾下所善数百人之<em class="r">河</em>上泽中渔猎。由此<em class="r">陈馀</em>、<em class="r">张耳</em>遂有郤。</p>
<p><em class="r">赵王歇</em>复居<em class="r">信都</em>。<em class="r">张耳</em>从<em class="r">项羽</em>诸侯入关。<em class="r">汉</em>元年二月，<em class="r">项羽</em>立诸侯王，<em class="r">张耳</em>雅游，人多为之言，<em class="r">项羽</em>亦素数闻<em class="r">张耳</em>贤，乃分<em class="r">赵</em>立<em class="r">张耳</em>为<em class="r">常山</em>王，治<em class="r">信都</em>。<em class="r">信都</em>更名<em class="r">襄国</em>。</p>
<p><em class="r">陈馀</em>客多说<em class="r">项羽</em>曰：“<em class="r">陈馀</em>、<em class="r">张耳</em>一体有功于<em class="r">赵</em>。”<em class="r">项羽</em>以<em class="r">陈馀</em>不从入关，闻其在<em class="r">南皮</em>，即以<em class="r">南皮</em>旁三县以封之，而徙<em class="r">赵王歇</em>王<em class="r">代</em>。</p>
<p><em class="r">张耳</em>之国，<em class="r">陈馀</em>愈益怒，曰：“<em class="r">张耳</em>与<em class="r">馀</em>功等也，今<em class="r">张耳</em>王，<em class="r">馀</em>独侯，此<em class="r">项羽</em>不平。”及<em class="r">齐王田荣</em>叛<em class="r">楚</em>，<em class="r">陈馀</em>乃使<em class="r">夏说</em>说<em class="r">田荣</em>曰：“<em class="r">项羽</em>为天下宰不平，尽王诸将善地，徙故王王恶地，今<em class="r">赵王</em>乃居<em class="r">代</em>！愿王假臣兵，请以<em class="r">南皮</em>为扞蔽。”<em class="r">田荣</em>欲树党于<em class="r">赵</em>以反<em class="r">楚</em>，乃遣兵从<em class="r">陈馀</em>。<em class="r">陈馀</em>因悉三县兵袭<em class="r">常山王张耳</em>。<em class="r">张耳</em>败走，念诸侯无可归者，曰：“<em class="r">汉王</em>与我有旧故，而<em class="r">项羽</em>又强，立我，我欲之<em class="r">楚</em>。”<em class="r">甘公</em>曰：“<em class="r">汉王</em>之入关，五星聚<em class="r">东井</em>。<em class="r">东井</em>者，<em class="r">秦</em>分也。先至必霸。<em class="r">楚</em>虽强，后必属<em class="r">汉</em>。”故<em class="r">耳</em>走<em class="r">汉</em>。<em class="r">汉王</em>亦还定<em class="r">三秦</em>，方围<em class="r">章邯废丘</em>。<em class="r">张耳</em>谒<em class="r">汉王</em>，<em class="r">汉王</em>厚遇之。</p>
<p><em class="r">陈馀</em>已败<em class="r">张耳</em>，皆复收<em class="r">赵</em>地，迎<em class="r">赵王</em>于<em class="r">代</em>，复为<em class="r">赵王</em>。<em class="r">赵王</em>德<em class="r">陈馀</em>，立以为<em class="r">代王</em>。<em class="r">陈馀</em>为<em class="r">赵王</em>弱，国初定，不之国，留傅<em class="r">赵王</em>，而使<em class="r">夏说</em>以相国守<em class="r">代</em>。</p>
<p><em class="r">汉</em>二年，东击<em class="r">楚</em>，使使告<em class="r">赵</em>，欲与俱。<em class="r">陈馀</em>曰：“<em class="r">汉</em>杀<em class="r">张耳</em>乃从。”于是<em class="r">汉王</em>求人类<em class="r">张耳</em>者斩之，持其头遗<em class="r">陈馀</em>。<em class="r">陈馀</em>乃遣兵助<em class="r">汉</em>。<em class="r">汉</em>之败于<em class="r">彭城</em>西，<em class="r">陈馀</em>亦复觉<em class="r">张耳</em>不死，即背<em class="r">汉</em>。</p>
<p><em class="r">汉</em>三年，<em class="r">韩信</em>已定<em class="r">魏</em>地，遣<em class="r">张耳</em>与<em class="r">韩信</em>击破<em class="r">赵井陉</em>，斩<em class="r">陈馀泜水</em>上，追杀<em class="r">赵王歇襄国</em>。<em class="r">汉</em>立<em class="r">张耳</em>为<em class="r">赵王</em>。<em class="r">汉</em>五年，<em class="r">张耳</em>薨，谥为<em class="r">景王</em>。子<em class="r">敖</em>嗣立为<em class="r">赵王</em>。<em class="r">高祖</em>长女<em class="r">鲁元公主</em>为<em class="r">赵王敖</em>后。</p>
<p><em class="r">汉</em>七年，<em class="r">高祖</em>从<em class="r">平城</em>过<em class="r">赵</em>，<em class="r">赵王</em>朝夕袒耩蔽，自上食，礼甚卑，有子婿礼。<em class="r">高祖</em>箕踞詈，甚慢易之。<em class="r">赵</em>相<em class="r">贯高</em>、<em class="r">赵午</em>等年六十馀，故<em class="r">张耳</em>客也。生平为气，乃怒曰：“吾王孱王也！”说王曰：“夫天下豪杰并起，能者先立。今王事<em class="r">高祖</em>甚恭，而<em class="r">高祖</em>无礼，请为王杀之！”<em class="r">张敖</em>啮其指出血，曰：“君何言之误！且先人亡国，赖<em class="r">高祖</em>得复国，德流子孙，秋豪皆<em class="r">高祖</em>力也。愿君无复出口。”<em class="r">贯高</em>、<em class="r">赵午</em>等十馀人皆相谓曰：“乃吾等非也。吾王长者，不倍德。且吾等义不辱，今怨<em class="r">高祖</em>辱我王，故欲杀之，何乃污王为乎？令事成归王，事败独身坐耳。”</p>
<p><em class="r">汉</em>八年，上从<em class="r">东垣</em>还，过<em class="r">赵</em>，<em class="r">贯高</em>等乃壁人<em class="r">柏人</em>，要之置厕。上过欲宿，心动，问曰：“县名为何？”曰：“<em class="r">柏人</em>。”“柏人者，迫于人也！”不宿而去。</p>
<p><em class="r">汉</em>九年，<em class="r">贯高</em>怨家知其谋，乃上变告之。于是上皆并逮捕<em class="r">赵王</em>、<em class="r">贯高</em>等。十馀人皆争自刭，<em class="r">贯高</em>独怒骂曰：“谁令公为之？今王实无谋，而并捕王；公等皆死，谁白王不反者！”乃&lt;imgalt=""class="kindle-cn-inline-character"src="Image00122.jpg"/&gt;车胶致，与王诣<em class="r">长安</em>。治<em class="r">张敖</em>之罪。上乃诏<em class="r">赵</em>群臣宾客有敢从王皆族。<em class="r">贯高</em>与客<em class="r">孟舒</em>等十馀人，皆自髡钳，为王家奴，从来。<em class="r">贯高</em>至，对狱，曰：“独吾属为之，王实不知。”吏治榜笞数千，刺剟，身无可击者，终不复言。<em class="r">吕后</em>数言<em class="r">张王</em>以<em class="r">鲁元公主</em>故，不宜有此。上怒曰：“使<em class="r">张敖</em>据天下，岂少而女乎！”不听。廷尉以<em class="r">贯高</em>事辞闻，上曰：“壮士！谁知者，以私问之。”中大夫<em class="r">泄公</em>曰：“臣之邑子，素知之。此固<em class="r">赵国</em>立名义不侵为然诺者也。”上使<em class="r">泄公</em>持节问之箯舆前。仰视曰：“<em class="r">泄公</em>邪？”<em class="r">泄公</em>劳苦如生平欢，与语，问<em class="r">张王</em>果有计谋不。<em class="r">高</em>曰：“人情宁不各爱其父母妻子乎？今吾三族皆以论死，岂以王易吾亲哉！顾为王实不反，独吾等为之。”具道本指所以为者王不知状。于是<em class="r">泄公</em>入，具以报，上乃赦<em class="r">赵王</em>。</p>
<p>上贤<em class="r">贯高</em>为人能立然诺，使<em class="r">泄公</em>具告之，曰：“<em class="r">张王</em>已出。”因赦<em class="r">贯高</em>。<em class="r">贯高</em>喜曰：“吾王审出乎？”<em class="r">泄公</em>曰：“然。”<em class="r">泄公</em>曰：“上多足下，故赦足下。”<em class="r">贯高</em>曰：“所以不死一身，无馀者，白<em class="r">张王</em>不反也。今王已出，吾责已塞，死不恨矣。且人臣有篡杀之名，何面目复事上哉！纵上不杀我，我不愧于心乎？”乃仰绝肮，遂死。当此之时，名闻天下。</p>
<p><em class="r">张敖</em>已出，以尚<em class="r">鲁元公主</em>故，封为<em class="r">宣平侯</em>。于是上贤<em class="r">张王</em>诸客，以钳奴从<em class="r">张王</em>入关，无不为诸侯相、郡守者。及<em class="r">孝惠</em>、<em class="r">高后</em>、<em class="r">文帝</em>、<em class="r">孝景</em>时，<em class="r">张王</em>客子孙皆得为二千石。</p>
<p><em class="r">张敖</em>，<em class="r">高后</em>六年薨。子<em class="r">偃</em>为<em class="r">鲁元王</em>。以母<em class="r">吕后</em>女故，<em class="r">吕后</em>封为<em class="r">鲁元王</em>。<em class="r">元王</em>弱，兄弟少，乃封<em class="r">张敖</em>他姬子二人：<em class="r">寿</em>为<em class="r">乐昌侯</em>，<em class="r">侈</em>为<em class="r">信都侯</em>。<em class="r">高后</em>崩，诸<em class="r">吕</em>无道，大臣诛之，而废<em class="r">鲁元王</em>及<em class="r">乐昌侯</em>、<em class="r">信都侯</em>。<em class="r">孝文帝</em>即位，复封故<em class="r">鲁元王偃</em>为<em class="r">南宫侯</em>，续<em class="r">张氏</em>。</p>
<p><em class="r">太史公</em>曰：<em class="r">张耳</em>、<em class="r">陈馀</em>，世传所称贤者，其宾客厮役，莫非天下俊杰，所居国无不取卿相者。然<em class="r">张耳</em>、<em class="r">陈馀</em>始居约时，相然信以死，岂顾问哉。及据国争权，卒相灭亡，何乡者相慕用之诚，后相倍之戾也！岂非以势利交哉？名誉虽高，宾客虽盛，所由殆与<em class="r">太伯</em>、<em class="r">延陵季子</em>异矣。</p>
		</div>
	</div>
</main>

</body>
</html>
