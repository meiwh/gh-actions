<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷五十五留侯世家第二十五</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷五十五留侯世家第二十五</h1>
		<div class="content">
			<p><em class="r">留侯张良</em>者，其先<em class="r">韩</em>人也。大父<em class="r">开地</em>，相<em class="r">韩昭侯</em>、<em class="r">宣惠王</em>、<em class="r">襄哀王</em>。父<em class="r">平</em>，相<em class="r">釐王</em>、<em class="r">悼惠王</em>。悼惠王二十三年，<em class="r">平</em>卒。卒二十岁，<em class="r">秦</em>灭<em class="r">韩</em>。<em class="r">良</em>年少，未宦事<em class="r">韩</em>。<em class="r">韩</em>破，<em class="r">良</em>家僮三百人，弟死不葬，悉以家财求客刺<em class="r">秦王</em>，为<em class="r">韩</em>报仇，以大父、父五世相<em class="r">韩</em>故。</p>
<p><em class="r">良</em>尝学礼<em class="r">淮阳</em>。东见<em class="r">仓海君</em>。得力士，为铁椎重百二十斤。<em class="r">秦皇帝</em>东游，<em class="r">良</em>与客狙击<em class="r">秦皇帝博浪沙</em>中，误中副车。<em class="r">秦皇帝</em>大怒，大索天下，求贼甚急，为<em class="r">张良</em>故也。<em class="r">良</em>乃更名姓，亡匿<em class="r">下邳</em>。</p>
<p><em class="r">良</em>尝闲从容步游<em class="r">下邳</em>圯上，有一老父，衣褐，至<em class="r">良</em>所，直堕其履圯下，顾谓<em class="r">良</em>曰：“孺子，下取履！”<em class="r">良</em>鄂然，欲殴之。为其老，强忍，下取履。父曰：“履我！”<em class="r">良</em>业为取履，因长跪履之。父以足受，笑而去。<em class="r">良</em>殊大惊，随目之。父去里所，复还，曰：“孺子可教矣。后五日平明，与我会此。”<em class="r">良</em>因怪之，跪曰：“诺。”五日平明，<em class="r">良</em>往。父已先在，怒曰：“与老人期，后，何也？”去，曰：“后五日早会。”五日鸡鸣，<em class="r">良</em>往。父又先在，复怒曰：“后，何也？”去，曰：“后五日复早来。”五日，<em class="r">良</em>夜未半往。有顷，父亦来，喜曰：“当如是。”出一编书，曰：“读此则为王者师矣。后十年兴。十三年孺子见我<em class="r">济北</em>，<em class="r">穀城山</em>下黄石即我矣。”遂去，无他言，不复见。旦日视其书，乃《太公》《兵法》也。<em class="r">良</em>因异之，常习诵读之。</p>
<p>居<em class="r">下邳</em>，为任侠。<em class="r">项伯</em>常杀人，从<em class="r">良</em>匿。</p>
<p>后十年，<em class="r">陈涉</em>等起兵，<em class="r">良</em>亦聚少年百馀人。<em class="r">景驹</em>自立为<em class="r">楚</em>假王，在<em class="r">留</em>。<em class="r">良</em>欲往从之，道遇<em class="r">沛公</em>。<em class="r">沛公</em>将数千人，略地<em class="r">下邳</em>西，遂属焉。<em class="r">沛公</em>拜良为厩将。<em class="r">良</em>数以《太公兵法》说<em class="r">沛公</em>，<em class="r">沛公</em>善之，常用其策。<em class="r">良</em>为他人言，皆不省。<em class="r">良</em>曰：“<em class="r">沛公</em>殆天授。”故遂从之，不去见<em class="r">景驹</em>。</p>
<p>及<em class="r">沛公</em>之<em class="r">薛</em>，见<em class="r">项梁</em>。<em class="r">项梁</em>立<em class="r">楚怀王</em>。<em class="r">良</em>乃说<em class="r">项梁</em>曰：“君已立<em class="r">楚</em>后，而<em class="r">韩</em>诸公子<em class="r">横阳君成</em>贤，可立为王，益树党。”<em class="r">项梁</em>使<em class="r">良</em>求<em class="r">韩成</em>，立以为<em class="r">韩王</em>。以<em class="r">良</em>为<em class="r">韩</em>申徒，与<em class="r">韩王</em>将千馀人西略<em class="r">韩</em>地，得数城，<em class="r">秦</em>辄复取之，往来为游兵<em class="r">颍川</em>。</p>
<p><em class="r">沛公</em>之从<em class="r">雒阳</em>南出<em class="r">辕辕</em>，<em class="r">良</em>引兵从<em class="r">沛公</em>，下<em class="r">韩</em>十馀城，击破<em class="r">杨熊</em>军。<em class="r">沛公</em>乃令<em class="r">韩王成</em>留守<em class="r">阳翟</em>，与<em class="r">良</em>俱南，攻下<em class="r">宛</em>，西入<em class="r">武关</em>。<em class="r">沛公</em>欲以兵二万人击<em class="r">秦峣</em>下军，<em class="r">良</em>说曰：“<em class="r">秦</em>兵尚强，未可轻。臣闻其将屠者子，贾竖易动以利。愿<em class="r">沛公</em>且留壁，使人先行，为五万人具食，益为张旗帜诸山上，为疑兵，令<em class="r">郦食其</em>持重宝啖<em class="r">秦</em>将。”<em class="r">秦</em>将果畔，欲连和俱西袭<em class="r">咸阳</em>，<em class="r">沛公</em>欲听之。<em class="r">良</em>曰：“此独其将欲叛耳，恐士卒不从。不从必危，不如因其解击之。”<em class="r">沛公</em>乃引兵击<em class="r">秦</em>军，大破之。逐北至<em class="r">蓝田</em>，再战，<em class="r">秦</em>兵竟败。遂至<em class="r">咸阳</em>，<em class="r">秦王子婴</em>降<em class="r">沛公</em>。</p>
<p><em class="r">沛公</em>入<em class="r">秦</em>宫，宫室帷帐狗马重宝妇女以千数，意欲留居之。<em class="r">樊哙</em>谏<em class="r">沛公</em>出舍，<em class="r">沛公</em>不听。<em class="r">良</em>曰：“夫<em class="r">秦</em>为无道，故<em class="r">沛公</em>得至此。夫为天下除残贼，宜缟素为资。今始入<em class="r">秦</em>，即安其乐，此所谓‘助<em class="r">桀</em>为虐’。且‘忠言逆耳利于行，毒药苦口利于病’，愿<em class="r">沛公</em>听<em class="r">樊哙</em>言。”<em class="r">沛公</em>乃还军<em class="r">霸上</em>。</p>
<p><em class="r">项羽</em>至<em class="r">鸿门</em>下，欲击<em class="r">沛公</em>，<em class="r">项伯</em>乃夜驰入<em class="r">沛公</em>军，私见<em class="r">张良</em>，欲与俱去。<em class="r">良</em>曰：“臣为<em class="r">韩王</em>送<em class="r">沛公</em>，今事有急，亡去不义。”乃具以语<em class="r">沛公</em>。<em class="r">沛公</em>大惊，曰：“为将奈何？”<em class="r">良</em>曰：“<em class="r">沛公</em>诚欲倍<em class="r">项羽</em>邪？”<em class="r">沛公</em>曰：“鲰生教我距关无内诸侯，<em class="r">秦</em>地可尽王，故听之。”<em class="r">良</em>曰：“<em class="r">沛公</em>自度能却<em class="r">项羽</em>乎？”<em class="r">沛公</em>默然良久，曰：“固不能也。今为奈何？”<em class="r">良</em>乃固要<em class="r">项伯</em>。<em class="r">项伯</em>见<em class="r">沛公</em>。<em class="r">沛公</em>与饮为寿，结宾婚。令<em class="r">项伯</em>具言<em class="r">沛公</em>不敢倍<em class="r">项羽</em>，所以距关者，备他盗也。及见<em class="r">项羽</em>后解，语在《项羽》事中。</p>
<p><em class="r">汉</em>元年正月，<em class="r">沛公</em>为<em class="r">汉王</em>，王<em class="r">巴蜀</em>。<em class="r">汉王</em>赐<em class="r">良</em>金百溢，珠二斗，<em class="r">良</em>具以献<em class="r">项伯</em>。<em class="r">汉王</em>亦因令<em class="r">良</em>厚遗<em class="r">项伯</em>，使请<em class="r">汉中</em>地。<em class="r">项王</em>乃许之，遂得<em class="r">汉中</em>地。<em class="r">汉王</em>之国，<em class="r">良</em>送至<em class="r">褒中</em>，遣<em class="r">良</em>归<em class="r">韩</em>。<em class="r">良</em>因说<em class="r">汉王</em>曰：“王何不烧绝所过栈道，示天下无还心，以固<em class="r">项王</em>意。”乃使<em class="r">良</em>还。行，烧绝栈道。</p>
<p><em class="r">良</em>至<em class="r">韩</em>，<em class="r">韩王成</em>以<em class="r">良</em>从<em class="r">汉王</em>故，<em class="r">项王</em>不遣<em class="r">成</em>之国，从与俱东。<em class="r">良</em>说<em class="r">项王</em>曰：“<em class="r">汉王</em>烧绝栈道，无还心矣。”乃以<em class="r">齐王田荣</em>反书告<em class="r">项王</em>。<em class="r">项王</em>以此无西忧<em class="r">汉</em>心，而发兵北击<em class="r">齐</em>。</p>
<p><em class="r">项王</em>竟不肯遣<em class="r">韩王</em>，乃以为侯，又杀之<em class="r">彭城</em>。<em class="r">良</em>亡，间行归<em class="r">汉王</em>，<em class="r">汉王</em>亦已还定<em class="r">三秦</em>矣。复以<em class="r">良</em>为<em class="r">成信侯</em>，从东击<em class="r">楚</em>。至<em class="r">彭城</em>，<em class="r">汉</em>败而还。至<em class="r">下邑</em>，<em class="r">汉王</em>下马踞鞍而问曰：“吾欲捐关以东等弃之，谁可与共功者？”<em class="r">良</em>进曰：“<em class="r">九江王黥布</em>，<em class="r">楚</em>枭将，与<em class="r">项王</em>有郄；<em class="r">彭越</em>与<em class="r">齐王田荣</em>反<em class="r">梁</em>地：此两人可急使。而<em class="r">汉王</em>之将独<em class="r">韩信</em>可属大事，当一面。即欲捐之，捐之此三人，则<em class="r">楚</em>可破也。”<em class="r">汉王</em>乃遣<em class="r">随何</em>说<em class="r">九江王布</em>，而使人连<em class="r">彭越</em>。及<em class="r">魏王豹</em>反，使<em class="r">韩信</em>将兵击之，因举<em class="r">燕</em>、<em class="r">代</em>、<em class="r">齐</em>、<em class="r">赵</em>。然卒破<em class="r">楚</em>者，此三人力也。</p>
<p><em class="r">张良</em>多病，未尝特将也，常为画策臣，时时从<em class="r">汉王</em>。</p>
<p><em class="r">汉</em>三年，<em class="r">项羽</em>急围<em class="r">汉王荥阳</em>，<em class="r">汉王</em>恐忧，与<em class="r">郦食其</em>谋桡<em class="r">楚</em>权。<em class="r">食其</em>曰：“昔<em class="r">汤</em>伐<em class="r">桀</em>，封其后于<em class="r">杞</em>。<em class="r">武王</em>伐<em class="r">纣</em>，封其后于<em class="r">宋</em>。今<em class="r">秦</em>失德弃义，侵伐诸侯社稷，灭六国之后，使无立锥之地。陛下诚能复立六国后世，毕已受印，此其君臣百姓必皆戴陛下之德，莫不向风慕义，愿为臣妾。德义已行，陛下南向称霸，<em class="r">楚</em>必敛衽而朝。”<em class="r">汉王</em>曰：“善。趣刻印，先生因行佩之矣。”</p>
<p><em class="r">食其</em>未行，<em class="r">张良</em>从外来谒。<em class="r">汉王</em>方食，曰：“<em class="r">子房</em>前！客有为我计桡<em class="r">楚</em>权者。”具以<em class="r">郦生</em>语告，曰：“于<em class="r">子房</em>何如？”<em class="r">良</em>曰：“谁为陛下画此计者？陛下事去矣。”<em class="r">汉王</em>曰：“何哉？”<em class="r">张良</em>对曰：“臣请藉前箸为大王筹之。”曰：“昔者<em class="r">汤</em>伐<em class="r">桀</em>而封其后于<em class="r">杞</em>者，度能制<em class="r">桀</em>之死命也。今陛下能制<em class="r">项籍</em>之死命乎？”曰：“未能也。”“其不可一也。<em class="r">武王</em>伐<em class="r">纣</em>封其后于<em class="r">宋</em>者，度能得<em class="r">纣</em>之头也。今陛下能得<em class="r">项籍</em>之头乎？”曰：“未能也。”“其不可二也。<em class="r">武王</em>入<em class="r">殷</em>，表<em class="r">商容</em>之闾，释<em class="r">箕子</em>之拘，封<em class="r">比干</em>之墓。今陛下能封圣人之墓，表贤者之闾，式智者之门乎？”曰：“未能也。”“其不可三也。发<em class="r">钜桥</em>之粟，散<em class="r">鹿台</em>之钱，以赐贫穷。今陛下能散府库以赐贫穷乎？”曰：“未能也。”“其不可四矣。<em class="r">殷</em>事已毕，偃革为轩，倒置干戈，覆以虎皮，以示天下不复用兵。今陛下能偃武行文，不复用兵乎？”曰：“未能也。”“其不可五矣。休马<em class="r">华山</em>之阳，示以无所为。今陛下能休马无所用乎？”曰：“未能也。”“其不可六矣。放牛<em class="r">桃林</em>之阴，以示不复输积。今陛下能放牛不复输积乎？”曰：“未能也。”“其不可七矣。且天下游士离其亲戚，弃坟墓，去故旧，从陛下游者，徒欲日夜望咫尺之地。今复六国，立<em class="r">韩</em>、<em class="r">魏</em>、<em class="r">燕</em>、<em class="r">赵</em>、<em class="r">齐</em>、<em class="r">楚</em>之后，天下游士各归事其主，从其亲戚，反其故旧坟墓，陛下与谁取天下乎？其不可八矣。且夫<em class="r">楚</em>唯无强，六国立者复桡而从之，陛下焉得而臣之？诚用客之谋，陛下事去矣。”<em class="r">汉王</em>辍食吐哺，骂曰：“竖儒，几败而公事！”令趣销印。</p>
<p><em class="r">汉</em>四年，<em class="r">韩信</em>破<em class="r">齐</em>而欲自立为<em class="r">齐王</em>，<em class="r">汉王</em>怒。<em class="r">张良</em>说<em class="r">汉王</em>，<em class="r">汉王</em>使<em class="r">良</em>授<em class="r">齐王信</em>印，语在《淮阴》事中。</p>
<p>其秋，<em class="r">汉王</em>追<em class="r">楚</em>至<em class="r">阳夏</em>南，战不利而壁<em class="r">固陵</em>，诸侯期不至。<em class="r">良</em>说<em class="r">汉王</em>，<em class="r">汉王</em>用其计，诸侯皆至。语在《项籍》事中。</p>
<p><em class="r">汉</em>六年正月，封功臣。<em class="r">良</em>未尝有战斗功，<em class="r">高帝</em>曰：“运筹策帷帐中，决胜千里外，<em class="r">子房</em>功也。自择<em class="r">齐</em>三万户。”<em class="r">良</em>曰：“始臣起<em class="r">下邳</em>，与上会<em class="r">留</em>，此天以臣授陛下。陛下用臣计，幸而时中，臣愿封<em class="r">留</em>足矣，不敢当三万户。”乃封<em class="r">张良</em>为<em class="r">留侯</em>，与<em class="r">萧何</em>等俱封。</p>
<p>上已封大功臣二十馀人，其馀日夜争功不决，未得行封。上在<em class="r">雒阳</em>南宫，从复道望见诸将往往相与坐沙中语。上曰：“此何语？”<em class="r">留侯</em>曰：“陛下不知乎？此谋反耳。”上曰：“天下属安定，何故反乎？”<em class="r">留侯</em>曰：“陛下起布衣，以此属取天下，今陛下为天子，而所封皆<em class="r">萧</em>、<em class="r">曹</em>故人所亲爱，而所诛者皆生平所仇怨。今军吏计功，以天下不足遍封，此属畏陛下不能尽封，恐又见疑平生过失及诛，故即相聚谋反耳。”上乃忧曰：“为之奈何？”<em class="r">留侯</em>曰：“上平生所憎，群臣所共知，谁最甚者？”上曰：“<em class="r">雍齿</em>与我故，数尝窘辱我。我欲杀之，为其功多，故不忍。”<em class="r">留侯</em>曰：“今急先封<em class="r">雍齿</em>以示群臣，群臣见<em class="r">雍齿</em>封，则人人自坚矣。”于是上乃置酒，封<em class="r">雍齿</em>为<em class="r">什方侯</em>，而急趣丞相、御史定功行封。群臣罢酒，皆喜曰：“<em class="r">雍齿</em>尚为侯，我属无患矣。”</p>
<p><em class="r">刘敬</em>说<em class="r">高帝</em>曰：“都<em class="r">关中</em>。”上疑之。左右大臣皆<em class="r">山东</em>人，多劝上都<em class="r">雒阳</em>：“<em class="r">雒阳</em>东有<em class="r">成皋</em>，西有<em class="r">殽黾</em>，倍<em class="r">河</em>，向<em class="r">伊雒</em>，其固亦足恃。”<em class="r">留侯</em>曰：“<em class="r">雒阳</em>虽有此固，其中小，不过数百里，田地薄，四面受敌，此非用武之国也。夫<em class="r">关中</em>左<em class="r">殽函</em>，右<em class="r">陇蜀</em>，沃野千里，南有<em class="r">巴蜀</em>之饶，北有<em class="r">胡</em>苑之利，阻三面而守，独以一面东制诸侯。诸侯安定，<em class="r">河渭</em>漕鞔天下，西给京师；诸侯有变，顺流而下，足以委输。此所谓金城千里，天府之国也，<em class="r">刘敬</em>说是也。”于是<em class="r">高帝</em>即日驾，西都<em class="r">关中</em>。</p>
<p><em class="r">留侯</em>从入关。<em class="r">留侯</em>性多病，即道引不食谷，杜门不出岁馀。</p>
<p>上欲废太子，立<em class="r">戚夫人</em>子<em class="r">赵王如意</em>。大臣多谏争，未能得坚决者也。<em class="r">吕后</em>恐，不知所为。人或谓<em class="r">吕后</em>曰：“<em class="r">留侯</em>善画计策，上信用之。”<em class="r">吕后</em>乃使<em class="r">建成侯吕泽</em>劫<em class="r">留侯</em>，曰：“君常为上谋臣，今上欲易太子，君安得高枕而卧乎？”<em class="r">留侯</em>曰：“始上数在困急之中，幸用臣策。今天下安定，以爱欲易太子，骨肉之间，虽臣等百馀人何益。”<em class="r">吕泽</em>强要曰：“为我画计。”<em class="r">留侯</em>曰：“此难以口舌争也。顾上有不能致者，天下有四人。四人者年老矣，皆以为上慢侮人，故逃匿山中，义不为<em class="r">汉</em>臣。然上高此四人。今公诚能无爱金玉璧帛，令太子为书，卑辞安车，因使辩士固请，宜来。来，以为客，时时从入朝，令上见之，则必异而问之。问之，上知此四人贤，则一助也。”于是<em class="r">吕后</em>令<em class="r">吕泽</em>使人奉太子书，卑辞厚礼，迎此四人。四人至，客<em class="r">建成侯</em>所。</p>
<p><em class="r">汉</em>十一年，<em class="r">黥布</em>反，上病，欲使太子将，往击之。四人相谓曰：“凡来者，将以存太子。太子将兵，事危矣。”乃说<em class="r">建成侯</em>曰：“太子将兵，有功则位不益太子；无功还，则从此受祸矣。且太子所与俱诸将，皆尝与上定天下枭将也，今使太子将之，此无异使羊将狼也，皆不肯为尽力，其无功必矣。臣闻‘母爱者子抱’，今<em class="r">戚夫人</em>日夜侍御，<em class="r">赵王如意</em>常抱居前，上曰‘终不使不肖子居爱子之上’，明乎其代太子位必矣。君何不急请<em class="r">吕后</em>承间为上泣言：‘<em class="r">黥布</em>，天下猛将也，善用兵，今诸将皆陛下故等夷，乃令太子将此属，无异使羊将狼，莫肯为用，且使<em class="r">布</em>闻之，则鼓行而西耳。上虽病，强载辎车，卧而护之，诸将不敢不尽力。上虽苦，为妻子自强。’”于是<em class="r">吕泽</em>立夜见<em class="r">吕后</em>，<em class="r">吕后</em>承间为上泣涕而言，如四人意。上曰：“吾惟竖子固不足遣，而公自行耳。”于是上自将兵而东，群臣居守，皆送至<em class="r">灞上</em>。<em class="r">留侯</em>病，自强起，至<em class="r">曲邮</em>，见上曰：“臣宜从，病甚。<em class="r">楚</em>人剽疾，愿上无与<em class="r">楚</em>人争锋。”因说上曰：“令太子为将军，监关<em class="r">中兵</em>。”上曰：“<em class="r">子房</em>虽病，强卧而傅太子。”是时<em class="r">叔孙通</em>为太傅，<em class="r">留侯</em>行少傅事。</p>
<p><em class="r">汉</em>十二年，上从击破<em class="r">布</em>军归，疾益甚，愈欲易太子。<em class="r">留侯</em>谏，不听，因疾不视事。<em class="r">叔孙太傅</em>称说引古今，以死争太子。上详许之，犹欲易之。及燕，置酒，太子侍。四人从太子，年皆八十有馀，须眉皓白，衣冠甚伟。上怪之，问曰：“彼何为者？”四人前对，各言名姓，曰<em class="r">东园公</em>，<em class="r">角里先生</em>，<em class="r">绮里季</em>，<em class="r">夏黄公</em>。上乃大惊，曰：“吾求公数岁，公辟逃我，今公何自从吾儿游乎？”四人皆曰：“陛下轻士善骂，臣等义不受辱，故恐而亡匿。窃闻太子为人仁孝，恭敬爱士，天下莫不延颈欲为太子死者，故臣等来耳。”上曰：“烦公幸卒调护太子。”</p>
<p>四人为寿已毕，趋去。上目送之，召<em class="r">戚夫人</em>指示四人者曰：“我欲易之，彼四人辅之，羽翼已成，难动矣。<em class="r">吕后</em>真而主矣。”<em class="r">戚夫人</em>泣，上曰：“为我<em class="r">楚</em>舞，吾为若<em class="r">楚</em>歌。”歌曰：“鸿鹄高飞，一举千里。羽翮已就，横绝四海。横绝四海，当可奈何！虽有增缴，尚安所施！”歌数阕，<em class="r">戚夫人</em>嘘唏流涕，上起去，罢酒。竟不易太子者，<em class="r">留侯</em>本招此四人之力也。</p>
<p><em class="r">留侯</em>从上击<em class="r">代</em>，出奇计<em class="r">马邑</em>下，及立<em class="r">萧何</em>相国，所与上从容言天下事甚众，非天下所以存亡，故不著。<em class="r">留侯</em>乃称曰：“家世相<em class="r">韩</em>，及<em class="r">韩</em>灭，不爱万金之资，为<em class="r">韩</em>报雠强<em class="r">秦</em>，天下振动。今以三寸舌为帝者师，封万户，位列侯，此布衣之极，于<em class="r">良</em>足矣。愿弃人间事，欲从<em class="r">赤松子</em>游耳。”乃学辟谷，道引轻身。会<em class="r">高帝</em>崩，<em class="r">吕后</em>德<em class="r">留侯</em>，乃强食之，曰：“人生一世间，如白驹过隙，何至自苦如此乎！”<em class="r">留侯</em>不得已，强听而食。</p>
<p>后八年卒，谥为<em class="r">文成侯</em>。子<em class="r">不疑</em>代侯。</p>
<p><em class="r">子房</em>始所见<em class="r">下邳</em>圯上老父与《太公书》者，后十三年从<em class="r">高帝</em>过<em class="r">济北</em>，果见<em class="r">穀城山</em>下黄石，取而葆祠之。<em class="r">留侯</em>死，并葬黄石。每上冢伏腊，祠黄石。</p>
<p><em class="r">留侯不疑</em>，<em class="r">孝文帝</em>五年坐不敬，国除。</p>
<p><em class="r">太史公</em>曰：学者多言无鬼神，然言有物。至如<em class="r">留侯</em>所见老父予书，亦可怪矣。<em class="r">高祖</em>离困者数矣，而<em class="r">留侯</em>常有功力焉，岂可谓非天乎？上曰：“夫运筹策帷帐之中，决胜千里外，吾不如<em class="r">子房</em>。”余以为其人计魁梧奇伟，至见其图，状貌如妇人好女。盖<em class="r">孔子</em>曰：“以貌取人，失之<em class="r">子羽</em>。”<em class="r">留侯</em>亦云。</p>
		</div>
	</div>
</main>

</body>
</html>
