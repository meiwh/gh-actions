<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷八十六刺客列传第二十六</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷八十六刺客列传第二十六</h1>
		<div class="content">
			<p><em class="r">曹沫</em>者，<em class="r">鲁</em>人也，以勇力事<em class="r">鲁庄公</em>。<em class="r">庄公</em>好力。<em class="r">曹沫</em>为<em class="r">鲁</em>将，与<em class="r">齐</em>战，三败北。<em class="r">鲁庄公</em>惧，乃献<em class="r">遂邑</em>之地以和。犹复以为将。</p>
<p><em class="r">齐桓公</em>许与<em class="r">鲁</em>会于<em class="r">柯</em>而盟。<em class="r">桓公</em>与<em class="r">庄公</em>既盟于坛上，<em class="r">曹沫</em>执匕首劫<em class="r">齐桓公</em>，<em class="r">桓公</em>左右莫敢动，而问曰：“子将何欲？”<em class="r">曹沫</em>曰：“<em class="r">齐</em>强<em class="r">鲁</em>弱，而大国侵<em class="r">鲁</em>亦甚矣。今<em class="r">鲁</em>城坏即压<em class="r">齐</em>境，君其图之。”<em class="r">桓公</em>乃许尽归<em class="r">鲁</em>之侵地。既已言，<em class="r">曹沫</em>投其匕首，下坛，北面就群臣之位，颜色不变，辞令如故。<em class="r">桓公</em>怒，欲倍其约。<em class="r">管仲</em>曰：“不可。夫贪小利以自快，弃信于诸侯，失天下之援，不如与之。”于是<em class="r">桓公</em>乃遂割<em class="r">鲁</em>侵地，<em class="r">曹沫</em>三战所亡地尽复予<em class="r">鲁</em>。</p>
<p>其后百六十有七年而<em class="r">吴</em>有<em class="r">专诸</em>之事。</p>
<p><em class="r">专诸</em>者，<em class="r">吴堂邑</em>人也。<em class="r">伍子胥</em>之亡<em class="r">楚</em>而如<em class="r">吴</em>也，知<em class="r">专诸</em>之能。<em class="r">伍子胥</em>既见<em class="r">吴王僚</em>，说以伐<em class="r">楚</em>之利。<em class="r">吴公子光</em>曰：“彼<em class="r">伍员</em>父兄皆死于<em class="r">楚</em>而<em class="r">员</em>言伐<em class="r">楚</em>，欲自为报私仇也，非能为<em class="r">吴</em>。”<em class="r">吴王</em>乃止。<em class="r">伍子胥</em>知<em class="r">公子光</em>之欲杀<em class="r">吴王僚</em>，乃曰：“彼<em class="r">光</em>将有内志，未可说以外事。”乃进<em class="r">专诸</em>于<em class="r">公子光</em>。</p>
<p><em class="r">光</em>之父曰<em class="r">吴王诸樊</em>。<em class="r">诸樊</em>弟三人：次曰<em class="r">馀祭</em>，次曰<em class="r">夷眜</em>，次曰<em class="r">季子札</em>。<em class="r">诸樊</em>知<em class="r">季子札</em>贤而不立太子，以次传三弟，欲卒致国于<em class="r">季子札</em>。<em class="r">诸樊</em>既死，传<em class="r">馀祭</em>。<em class="r">馀祭</em>死，传<em class="r">夷眜</em>。<em class="r">夷昧</em>死，当传<em class="r">季子札</em>；<em class="r">季子札</em>逃不肯立，<em class="r">吴</em>人乃立<em class="r">夷眜</em>之子<em class="r">僚</em>为王。<em class="r">公子光</em>曰：“使以兄弟次邪，<em class="r">季子</em>当立；必以子乎，则<em class="r">光</em>真適嗣，当立。”故尝阴养谋臣以求立。</p>
<p><em class="r">光</em>既得<em class="r">专诸</em>，善客待之。九年而<em class="r">楚平王</em>死。春，<em class="r">吴王僚</em>欲因<em class="r">楚</em>丧，使其二弟<em class="r">公子盖馀</em>、<em class="r">属庸</em>将兵围<em class="r">楚</em>之<em class="r">灊</em>；使<em class="r">延陵季子</em>于<em class="r">晋</em>，以观诸侯之变。<em class="r">楚</em>发兵绝<em class="r">吴</em>将<em class="r">盖馀</em>、<em class="r">属庸</em>路，<em class="r">吴</em>兵不得还。于是<em class="r">公子光</em>谓<em class="r">专诸</em>曰：“此时不可失，不求何获！且<em class="r">光</em>真王嗣，当立，<em class="r">季子</em>虽来，不吾废也。”<em class="r">专诸</em>曰：“<em class="r">王僚</em>可杀也。母老子弱，而两弟将兵伐<em class="r">楚</em>，<em class="r">楚</em>绝其后。方今<em class="r">吴</em>外困于<em class="r">楚</em>，而内空无骨鲠之臣，是无如我何。”<em class="r">公子光</em>顿首曰：“<em class="r">光</em>之身，子之身也。”</p>
<p>四月丙子，<em class="r">光</em>伏甲士于窟室中，而具酒请<em class="r">王僚</em>。<em class="r">王僚</em>使兵陈自宫至<em class="r">光</em>之家，门户阶陛左右，皆<em class="r">王僚</em>之亲戚也。夹立侍，皆持长铍。酒既酣，<em class="r">公子光</em>详为足疾，入窟室中，使<em class="r">专诸</em>置匕首鱼炙之腹中而进之。既至王前，<em class="r">专诸</em>擘鱼，因以匕首刺<em class="r">王僚</em>，<em class="r">王僚</em>立死。左右亦杀<em class="r">专诸</em>，王人扰乱，<em class="r">公子光</em>出其伏甲以攻<em class="r">王僚</em>之徒，尽灭之，遂自立为王，是为<em class="r">阖闾</em>。<em class="r">阖闾</em>乃封<em class="r">专诸</em>之子以为上卿。</p>
<p>其后七十馀年而<em class="r">晋</em>有<em class="r">豫让</em>之事。</p>
<p><em class="r">豫让</em>者，<em class="r">晋</em>人也，故尝事<em class="r">范氏</em>及<em class="r">中行氏</em>，而无所知名。去而事<em class="r">智伯</em>，<em class="r">智伯</em>甚尊宠之。及<em class="r">智伯</em>伐<em class="r">赵襄子</em>，<em class="r">赵襄子</em>与<em class="r">韩</em>、<em class="r">魏</em>合谋灭<em class="r">智伯</em>，灭<em class="r">智伯</em>之后而三分其地。<em class="r">赵襄子</em>最怨<em class="r">智伯</em>，漆其头以为饮器。<em class="r">豫让</em>遁逃山中，曰：“嗟乎！士为知己者死，女为说己者容。今<em class="r">智伯</em>知我，我必为报仇而死，以报<em class="r">智伯</em>，则吾魂魄不愧矣。”乃变名姓为刑人，入宫涂厕，中挟匕首，欲以刺<em class="r">襄子</em>。<em class="r">襄子</em>如厕，心动，执问涂厕之刑人，则<em class="r">豫让</em>，内持刀兵，曰：“欲为<em class="r">智伯</em>报仇！”左右欲诛之。<em class="r">襄子</em>曰：“彼义人也，吾谨避之耳。且<em class="r">智伯</em>亡无后，而其臣欲为报仇，此天下之贤人也。”卒释去之。</p>
<p>居顷之，<em class="r">豫让</em>又漆身为厉，吞炭为哑，使形状不可知，行乞于市。其妻不识也。行见其友，其友识之，曰：“汝非<em class="r">豫让</em>邪？”曰：“我是也。”其友为泣曰：“以子之才，委质而臣事<em class="r">襄子</em>，<em class="r">襄子</em>必近幸子。近幸子，乃为所欲，顾不易邪？何乃残身苦形，欲以求报<em class="r">襄子</em>，不亦难乎！”<em class="r">豫让</em>曰：“既已委质臣事人，而求杀之，是怀二心以事其君也。且吾所为者极难耳！然所以为此者，将以愧天下后世之为人臣怀二心以事其君者也。”</p>
<p>既去，顷之，<em class="r">襄子</em>当出，<em class="r">豫让</em>伏于所当过之桥下。<em class="r">襄子</em>至桥，马惊，<em class="r">襄子</em>曰：“此必是<em class="r">豫让</em>也。”使人问之，果<em class="r">豫让</em>也。于是<em class="r">襄子</em>乃数<em class="r">豫让</em>曰：“子不尝事<em class="r">范</em>、<em class="r">中行氏</em>乎？<em class="r">智伯</em>尽灭之，而子不为报仇，而反委质臣于<em class="r">智伯</em>。<em class="r">智伯</em>亦已死矣，而子独何以为之报仇之深也？”<em class="r">豫让</em>曰：“臣事<em class="r">范</em>、<em class="r">中行氏</em>，<em class="r">范</em>、<em class="r">中行氏</em>皆众人遇我，我故众人报之。至于<em class="r">智伯</em>，国士遇我，我故国士报之。”<em class="r">襄子</em>喟然叹息而泣曰：“嗟乎<em class="r">豫子</em>！子之为<em class="r">智伯</em>，名既成矣，而寡人赦子，亦已足矣。子其自为计，寡人不复释子！”使兵围之。<em class="r">豫让</em>曰：“臣闻明主不掩人之美，而忠臣有死名之义，前君已宽赦臣，天下莫不称君之贤。今日之事，臣固伏诛，然愿请君之衣而击之焉，以致报仇之意，则虽死不恨。非所敢望也，敢布腹心！”于是<em class="r">襄子</em>大义之，乃使使持衣与<em class="r">豫让</em>。<em class="r">豫让</em>拔剑三跃而击之，曰：“吾可以下报<em class="r">智伯</em>矣！”遂伏剑自杀。死之日，<em class="r">赵国</em>志士闻之，皆为涕泣。</p>
<p>其后四十馀年而<em class="r">轵</em>有<em class="r">聂政</em>之事。</p>
<p><em class="r">聂政</em>者，<em class="r">轵深井里</em>人也。杀人避仇，与母、姊如<em class="r">齐</em>，以屠为事。</p>
<p>久之，<em class="r">濮阳严仲子</em>事<em class="r">韩哀侯</em>，与<em class="r">韩</em>相<em class="r">侠累</em>有郤。<em class="r">严仲子</em>恐诛，亡去，游求人可以报<em class="r">侠累</em>者。至<em class="r">齐</em>，<em class="r">齐</em>人或言<em class="r">聂政</em>勇敢士也，避仇隐于屠者之间。<em class="r">严仲子</em>至门请，数反，然后具酒自畅<em class="r">聂政</em>母前。酒酣，<em class="r">严仲子</em>奉黄金百溢，前为<em class="r">聂政</em>母寿。<em class="r">聂政</em>惊怪其厚，固谢<em class="r">严仲子</em>。<em class="r">严仲子</em>固进，而<em class="r">聂政</em>谢曰：“臣幸有老母，家贫，客游以为狗屠，可以旦夕得甘脆以养亲。亲供养备，不敢当<em class="r">仲子</em>之赐。”<em class="r">严仲子</em>辟人，因为<em class="r">聂政</em>言曰：“臣有仇，而行游诸侯众矣；然至<em class="r">齐</em>，窃闻足下义甚高，故进百金者，将用为大人粗粝之费，得以交足下之欢，岂敢以有求望邪！”<em class="r">聂政</em>曰：“臣所以降志辱身居市井屠者，徒幸以养老母；老母在，<em class="r">政</em>身未敢以许人也。”<em class="r">严仲子</em>固让，<em class="r">聂政</em>竟不肯受也。然<em class="r">严仲子</em>卒备宾主之礼而去。</p>
<p>久之，<em class="r">聂政</em>母死，既已葬，除服，<em class="r">聂政</em>曰：“嗟乎！<em class="r">政</em>乃市井之人，鼓刀以屠，而<em class="r">严仲子</em>乃诸侯之卿相也，不远千里，枉车骑而交臣。臣之所以待之，至浅鲜矣，未有大功可以称者，而<em class="r">严仲子</em>奉百金为亲寿，我虽不受，然是者徒深知<em class="r">政</em>也。夫贤者以感忿睚眦之意而亲信穷僻之人，而<em class="r">政</em>独安得默然而已乎！且前日要<em class="r">政</em>，<em class="r">政</em>徒以老母；老母今以天年终，<em class="r">政</em>将为知己者用。”乃遂西至<em class="r">濮阳</em>，见<em class="r">严仲子</em>曰：“前日所以不许<em class="r">仲子</em>者，徒以亲在；今不幸而母以天年终。<em class="r">仲子</em>所欲报仇者为谁？请得从事焉！”<em class="r">严仲子</em>具告曰：“臣之仇<em class="r">韩</em>相<em class="r">侠累</em>，<em class="r">侠累</em>又<em class="r">韩</em>君之季父也，宗族盛多，居处兵卫甚设，臣欲使人刺之，终莫能就。今足下幸而不弃，请益其车骑壮士可为足下辅翼者。”<em class="r">聂政</em>曰：“<em class="r">韩</em>之与<em class="r">卫</em>，相去中间不甚远，今杀人之相，相又国君之亲，此其势不可以多人，多人不能无生得失，生得失则语泄，语泄是<em class="r">韩</em>举国而与<em class="r">仲子</em>为仇，岂不殆哉！”遂谢车骑人徒，<em class="r">聂政</em>乃辞独行。</p>
<p>杖剑至<em class="r">韩</em>，<em class="r">韩</em>相<em class="r">侠累</em>方坐府上，持兵戟而卫侍者甚众。<em class="r">聂政</em>直入，上阶刺杀<em class="r">侠累</em>，左右大乱。<em class="r">聂政</em>大呼，所击杀者数十人，因自皮面决眼，自屠出肠，遂以死。</p>
<p><em class="r">韩</em>取<em class="r">聂政</em>尸暴于市，购问莫知谁子。于是<em class="r">韩</em>悬购之，有能言杀相<em class="r">侠累</em>者予千金。久之莫知也。</p>
<p><em class="r">政</em>姊<em class="r">荣</em>闻人有刺杀<em class="r">韩</em>相者，贼不得，国不知其名姓，暴其尸而悬之千金，乃於邑曰：“其是吾弟与？嗟乎，<em class="r">严仲子</em>知吾弟！”立起，如<em class="r">韩</em>，之市，而死者果<em class="r">政</em>也，伏尸哭极哀，曰：“是<em class="r">轵深井里</em>所谓<em class="r">聂政</em>者也。”市行者诸众人皆曰：“此人暴虐吾国相，王悬购其名姓千金，夫人不闻与？何敢来识之也？”<em class="r">荣</em>应之曰：“闻之。然<em class="r">政</em>所以蒙污辱自弃于市贩之间者，为老母幸无恙，妾未嫁也。亲既以天年下世，妾已嫁夫，<em class="r">严仲子</em>乃察举吾弟困污之中而交之，泽厚矣，可奈何！士固为知己者死，今乃以妾尚在之故，重自刑以绝踪，妾其奈何畏殁身之诛，终灭贤弟之名！”大惊<em class="r">韩</em>市人。乃大呼天者三，卒於邑悲哀而死<em class="r">政</em>之旁。</p>
<p><em class="r">晋</em>、<em class="r">楚</em>、<em class="r">齐</em>、<em class="r">卫</em>闻之，皆曰：“非独<em class="r">政</em>能也，乃其姊亦烈女也。乡使<em class="r">政</em>诚知其姊无濡忍之志，不重暴骸之难，必绝险千里以列其名，姊弟俱僇于<em class="r">韩</em>市者，亦未必敢以身许<em class="r">严仲子</em>也。<em class="r">严仲子</em>亦可谓知人能得士矣！”</p>
<p>其后二百二十馀年<em class="r">秦</em>有<em class="r">荆轲</em>之事。</p>
<p><em class="r">荆轲</em>者，<em class="r">卫</em>人也。其先乃<em class="r">齐</em>人，徙于<em class="r">卫</em>，<em class="r">卫</em>人谓之<em class="r">庆卿</em>。而之<em class="r">燕</em>，<em class="r">燕</em>人谓之<em class="r">荆卿</em>。</p>
<p><em class="r">荆卿</em>好读书击剑，以术说<em class="r">卫元君</em>，<em class="r">卫元君</em>不用。其后<em class="r">秦</em>伐<em class="r">魏</em>，置<em class="r">东郡</em>，徙<em class="r">卫元君</em>之支属于<em class="r">野王</em>。</p>
<p><em class="r">荆轲</em>尝游过<em class="r">榆次</em>，与<em class="r">盖聂</em>论剑，<em class="r">盖聂</em>怒而目之。<em class="r">荆轲</em>出，人或言复召<em class="r">荆卿</em>。<em class="r">盖聂</em>曰：“曩者吾与论剑有不称者，吾目之；试往，是宜去，不敢留。”使使往之主人，<em class="r">荆卿</em>则已驾而去<em class="r">榆次</em>矣。使者还报，<em class="r">盖聂</em>曰：“固去也，吾曩者目摄之！”</p>
<p><em class="r">荆轲</em>游于<em class="r">邯郸</em>，<em class="r">鲁句践</em>与<em class="r">荆轲</em>博，争道，<em class="r">鲁句践</em>怒而叱之，<em class="r">荆轲</em>默而逃去，遂不复会。</p>
<p><em class="r">荆轲</em>既至<em class="r">燕</em>，爱<em class="r">燕</em>之狗屠及善击筑者<em class="r">高渐离</em>。<em class="r">荆轲</em>嗜酒，日与狗屠及<em class="r">高渐离</em>饮于<em class="r">燕</em>市，酒酣以往，<em class="r">高渐离</em>击筑，<em class="r">荆轲</em>和而歌于市中，相乐也，已而相泣，旁若无人者。<em class="r">荆轲</em>虽游于酒人乎，然其为人沉深好书；其所游诸侯，尽与其贤豪长者相结。其之<em class="r">燕</em>，<em class="r">燕</em>之处士<em class="r">田光先生</em>亦善待之，知其非庸人也。</p>
<p>居顷之，会<em class="r">燕太子丹</em>质<em class="r">秦</em>亡归<em class="r">燕</em>。<em class="r">燕太子丹</em>者，故尝质于<em class="r">赵</em>，而<em class="r">秦王政</em>生于<em class="r">赵</em>，其少时与<em class="r">丹</em>欢。及<em class="r">政</em>立为<em class="r">秦王</em>，而<em class="r">丹</em>质于<em class="r">秦</em>。<em class="r">秦王</em>之遇<em class="r">燕太子丹</em>不善，故<em class="r">丹</em>怨而亡归。归而求为报<em class="r">秦王</em>者，国小，力不能。其后<em class="r">秦</em>日出兵<em class="r">山</em>东以伐<em class="r">齐</em>、<em class="r">楚</em>、<em class="r">三晋</em>，稍蚕食诸侯，且至于<em class="r">燕</em>，<em class="r">燕</em>君臣皆恐祸之至。<em class="r">太子丹</em>患之，问其傅<em class="r">鞠武</em>。<em class="r">武</em>对曰：“<em class="r">秦</em>地遍天下，威胁<em class="r">韩</em>、<em class="r">魏</em>、<em class="r">赵氏</em>，北有<em class="r">甘泉</em>、<em class="r">谷口</em>之固，南有<em class="r">泾</em>、<em class="r">渭</em>之沃，擅<em class="r">巴</em>、<em class="r">汉</em>之饶，右<em class="r">陇</em>、<em class="r">蜀</em>之山，左关、<em class="r">殽</em>之险，民众而士厉，兵革有馀。意有所出，则长城之南，<em class="r">易水</em>以北，未有所定也。奈何以见陵之怨，欲批其逆鳞哉！”<em class="r">丹</em>曰：“然则何由？”对曰：“请入图之。”</p>
<p>居有间，<em class="r">秦</em>将<em class="r">樊於期</em>得罪于<em class="r">秦王</em>，亡之<em class="r">燕</em>，太子受而舍之。<em class="r">鞠武</em>谏曰：“不可。夫以<em class="r">秦王</em>之暴而积怒于<em class="r">燕</em>，足为寒心，又况闻<em class="r">樊将军</em>之所在乎？是谓‘委肉当饿虎之蹊’也，祸必不振矣！虽有<em class="r">管</em>、<em class="r">晏</em>，不能为之谋也。愿太子疾遣<em class="r">樊将军</em>入<em class="r">匈奴</em>以灭口。请西约<em class="r">三晋</em>，南连<em class="r">齐</em>、<em class="r">楚</em>，北购于单于，其后乃可图也。”太子曰：“太傅之计，旷日弥久，心昏然，恐不能须臾。且非独于此也，夫<em class="r">樊将军</em>穷困于天下，归身于<em class="r">丹</em>，<em class="r">丹</em>终不以迫于强<em class="r">秦</em>而弃所哀怜之交，置之<em class="r">匈奴</em>，是固<em class="r">丹</em>命卒之时也。愿太傅更虑之。”<em class="r">鞠武</em>曰：“夫行危欲求安，造祸而求福，计浅而怨深，连结一人之后交，不顾国家之大害，此所谓‘资怨而助祸’矣。夫以鸿毛燎于炉炭之上，必无事矣。且以雕鸷之<em class="r">秦</em>，行怨暴之怒，岂足道哉！<em class="r">燕</em>有<em class="r">田光先生</em>，其为人智深而勇沉，可与谋。”太子曰：“愿因太傅而得交于<em class="r">田先生</em>，可乎？”<em class="r">鞠武</em>曰：“敬诺。”出见<em class="r">田先生</em>，道“太子愿图国事于先生也”。<em class="r">田光</em>曰：“敬奉教。”乃造焉。</p>
<p>太子逢迎，却行为导，跪而蔽席。<em class="r">田光</em>坐定，左右无人，太子避席而请曰：“<em class="r">燕秦</em>不两立，愿先生留意也。”<em class="r">田光</em>曰：“臣闻骐骥盛壮之时，一日而驰千里；至其衰老，驽马先之。今太子闻<em class="r">光</em>盛壮之时，不知臣精已消亡矣。虽然，<em class="r">光</em>不敢以图国事，所善<em class="r">荆卿</em>可使也。”太子曰：“愿因先生得结交于<em class="r">荆卿</em>，可乎？”<em class="r">田光</em>曰：“敬诺。”即起，趋出。太子送至门，戒曰：“<em class="r">丹</em>所报，先生所言者，国之大事也，愿先生勿泄也！”<em class="r">田光</em>俯而笑曰：“诺。”偻行见<em class="r">荆卿</em>，曰：“<em class="r">光</em>与子相善，<em class="r">燕国</em>莫不知。今太子闻<em class="r">光</em>壮盛之时，不知吾形已不逮也，幸而教之曰‘<em class="r">燕秦</em>不两立，愿先生留意也’。<em class="r">光</em>窃不自外，言足下于太子也，愿足下过太子于宫。”<em class="r">荆轲</em>曰：“谨奉教。”<em class="r">田光</em>曰：“吾闻之，长者为行，不使人疑之。今太子告<em class="r">光</em>曰‘所言者，国之大事也，愿先生勿泄’，是太子疑<em class="r">光</em>也。夫为行而使人疑之，非节侠也。”欲自杀以激<em class="r">荆卿</em>，曰：“愿足下急过太子，言<em class="r">光</em>已死，明不言也。”因遂自刎而死。</p>
<p><em class="r">荆轲</em>遂见太子，言<em class="r">田光</em>已死，致<em class="r">光</em>之言。太子再拜而跪，膝行流涕，有顷而后言曰：“<em class="r">丹</em>所以诫<em class="r">田先生</em>毋言者，欲以成大事之谋也。今<em class="r">田先生</em>以死明不言，岂<em class="r">丹</em>之心哉！”<em class="r">荆轲</em>坐定，太子避席顿首曰：“<em class="r">田先生</em>不知<em class="r">丹</em>之不肖，使得至前，敢有所道，此天之所以哀<em class="r">燕</em>而不弃其孤也。今<em class="r">秦</em>有贪利之心，而欲不可足也。非尽天下之地，臣海内之王者，其意不厌。今<em class="r">秦</em>已虏<em class="r">韩王</em>，尽纳其地。又举兵南伐<em class="r">楚</em>，北临<em class="r">赵</em>；<em class="r">王翦</em>将数十万之众距<em class="r">漳</em>、<em class="r">邺</em>，而<em class="r">李信</em>出<em class="r">太原</em>、<em class="r">云中</em>。<em class="r">赵</em>不能支<em class="r">秦</em>，必入臣，入臣则祸至<em class="r">燕</em>。<em class="r">燕</em>小弱，数困于兵，今计举国不足以当<em class="r">秦</em>。诸侯服<em class="r">秦</em>，莫敢合从。<em class="r">丹</em>之私计愚，以为诚得天下之勇士使于<em class="r">秦</em>，窥以重利；<em class="r">秦王</em>贪，其势必得所愿矣。诚得劫<em class="r">秦王</em>，使悉反诸侯侵地，若<em class="r">曹沫</em>之与<em class="r">齐桓公</em>，则大善矣；则不可，因而刺杀之。彼<em class="r">秦</em>大将擅兵于外而内有乱，则君臣相疑，以其间诸侯得合从，其破<em class="r">秦</em>必矣。此<em class="r">丹</em>之上愿，而不知所委命，唯<em class="r">荆卿</em>留意焉。”久之，<em class="r">荆轲</em>曰：“此国之大事也，臣驽下，恐不足任使。”太子前顿首，固请毋让，然后许诺。于是尊<em class="r">荆卿</em>为上卿，舍上舍。太子日造门下，供太牢具，异物间进，车骑美女恣<em class="r">荆轲</em>所欲，以顺适其意。</p>
<p>久之，<em class="r">荆轲</em>未有行意。<em class="r">秦</em>将<em class="r">王翦</em>破<em class="r">赵</em>，虏<em class="r">赵王</em>，尽收入其地，进兵北略地至<em class="r">燕</em>南界，<em class="r">太子丹</em>恐惧，乃请<em class="r">荆轲</em>曰：“<em class="r">秦</em>兵旦暮渡<em class="r">易水</em>，则虽欲长侍足下，岂可得哉！”<em class="r">荆轲</em>曰：“微太子言，臣愿谒之。今行而毋信，则秦未可亲也。夫<em class="r">樊将军</em>，<em class="r">秦王</em>购之金千斤，邑万家。诚得<em class="r">樊将军</em>首与<em class="r">燕督亢</em>之地图，奉献<em class="r">秦王</em>，<em class="r">秦王</em>必说见臣，臣乃得有以报。”太子曰：“<em class="r">樊将军</em>穷困来归<em class="r">丹</em>，<em class="r">丹</em>不忍以己之私而伤长者之意，愿足下更虑之！”</p>
<p><em class="r">荆轲</em>知太子不忍，乃遂私见<em class="r">樊於期</em>曰：“<em class="r">秦</em>之遇将军可谓深矣，父母宗族皆为戮没。今闻购将军首金千斤，邑万家，将奈何？”<em class="r">於期</em>仰天太息流涕曰：“<em class="r">於期</em>每念之，常痛于骨髓，顾计不知所出耳！”<em class="r">荆轲</em>曰：“今有一言可以解<em class="r">燕国</em>之患，报将军之仇者，何如？”<em class="r">於期</em>乃前曰：“为之奈何？”<em class="r">荆轲</em>曰：“愿得将军之首以献<em class="r">秦王</em>，<em class="r">秦王</em>必喜而见臣，臣左手把其袖，右手椹其胸，然则将军之仇报而<em class="r">燕</em>见陵之愧除矣。将军岂有意乎？”<em class="r">樊於期</em>偏袒搤腕而进曰：“此臣之日夜切齿腐心也，乃今得闻教！”遂自刭。太子闻之，驰往，伏尸而哭，极哀。既已不可奈何，乃遂盛<em class="r">樊於期</em>首函封之。</p>
<p>于是太子豫求天下之利匕首，得<em class="r">赵</em>人<em class="r">徐夫人</em>匕首，取之百金，使工以药焠之，以试人，血濡缕，人无不立死者。乃装为遣<em class="r">荆卿</em>。<em class="r">燕国</em>有勇士<em class="r">秦舞阳</em>，年十三，杀人，人不敢忤视。乃令<em class="r">秦舞阳</em>为副。<em class="r">荆轲</em>有所待，欲与俱；其人居远未来，而为治行。顷之，未发，太子迟之，疑其改悔，乃复请曰：“日已尽矣，<em class="r">荆轲</em>岂有意哉？<em class="r">丹</em>请得先遣<em class="r">秦舞阳</em>。”<em class="r">荆轲</em>怒，叱太子曰：“何太子之遣？往而不返者，竖子也！且提一匕首入不测之强<em class="r">秦</em>，仆所以留者，待吾客与俱。今太子迟之，请辞决矣！”遂发。</p>
<p>太子及宾客知其事者，皆白衣冠以送之。至<em class="r">易水</em>之上，既祖，取道，<em class="r">高渐离</em>击筑，<em class="r">荆轲</em>和而歌，为变徵之声，士皆垂泪涕泣。又前而为歌曰：“风萧萧兮<em class="r">易水</em>寒，壮士一去兮不复还！”复为羽声慷慨，士皆瞋目，发尽上指冠。于是<em class="r">荆轲</em>就车而去，终已不顾。</p>
<p>遂至<em class="r">秦</em>，持千金之资币物，厚遗<em class="r">秦王</em>宠臣中庶子<em class="r">蒙嘉</em>。<em class="r">嘉</em>为先言于<em class="r">秦王</em>曰：“<em class="r">燕王</em>诚振怖大王之威，不敢举兵以逆军吏，愿举国为内臣，比诸侯之列，给贡职如郡县，而得奉守先王之宗庙。恐惧不敢自陈，谨斩<em class="r">樊於期</em>之头，及献<em class="r">燕督亢</em>之地图，函封，<em class="r">燕王</em>拜送于庭，使使以闻大王，唯大王命之。”<em class="r">秦王</em>闻之，大喜，乃朝服，设九宾，见<em class="r">燕</em>使者<em class="r">咸阳宫</em>。<em class="r">荆轲</em>奉<em class="r">樊於期</em>头函，而<em class="r">秦舞阳</em>奉地图柙，以次进。至陛，<em class="r">秦舞阳</em>色变振恐，群臣怪之。<em class="r">荆轲</em>顾笑<em class="r">舞阳</em>，前谢曰：“北蕃蛮夷之鄙人，未尝见天子，故振慑。愿大王少假借之，使得毕使于前。”<em class="r">秦王</em>谓<em class="r">轲</em>曰：“取<em class="r">舞阳</em>所持地图。”<em class="r">轲</em>既取图奏之，<em class="r">秦王</em>发图，图穷而匕首见。因左手把<em class="r">秦王</em>之袖，而右手持匕首椹之。未至身，<em class="r">秦王</em>惊，自引而起，袖绝。拔剑，剑长，操其室。时惶急，剑坚，故不可立拔。<em class="r">荆轲</em>逐<em class="r">秦王</em>，<em class="r">秦王</em>环柱而走。群臣皆愕，卒起不意，尽失其度，而<em class="r">秦</em>法，群臣侍殿上者不得持尺寸之兵；诸郎中执兵皆陈殿下，非有诏召不得上。方急时，不及召下兵，以故<em class="r">荆轲</em>乃逐<em class="r">秦王</em>。而卒惶急，无以击<em class="r">轲</em>，而以手共搏之。是时侍医<em class="r">夏无且</em>以其所奉药囊提<em class="r">荆轲</em>也。<em class="r">秦王</em>方环柱走，卒惶急，不知所为，左右乃曰：“王负剑！”负剑，遂拔以击<em class="r">荆轲</em>，断其左股。<em class="r">荆轲</em>废，乃引其匕首以掷<em class="r">秦王</em>，不中，中桐柱。<em class="r">秦王</em>复击<em class="r">轲</em>，<em class="r">轲</em>被八创。<em class="r">轲</em>自知事不就，倚柱而笑，箕踞以骂曰：“事所以不成者，以欲生劫之，必得约契以报太子也。”于是左右既前杀<em class="r">轲</em>，<em class="r">秦王</em>不怡者良久。已而论功，赏群臣及当坐者各有差，而赐<em class="r">夏无且</em>黄金二百溢，曰：“<em class="r">无且</em>爱我，乃以药囊提<em class="r">荆轲</em>也。”</p>
<p>于是<em class="r">秦王</em>大怒，益发兵诣<em class="r">赵</em>，诏<em class="r">王翦</em>军以伐<em class="r">燕</em>。十月而拔<em class="r">蓟城</em>。<em class="r">燕王喜</em>、<em class="r">太子丹</em>等尽率其精兵东保于<em class="r">辽东</em>。<em class="r">秦</em>将<em class="r">李信</em>追击<em class="r">燕王</em>急，<em class="r">代王嘉</em>乃遗<em class="r">燕王喜</em>书曰：“<em class="r">秦</em>所以尤追<em class="r">燕</em>急者，以<em class="r">太子丹</em>故也。今王诚杀<em class="r">丹</em>献之<em class="r">秦王</em>，<em class="r">秦王</em>必解，而社稷幸得血食。”其后<em class="r">李信</em>追<em class="r">丹</em>，<em class="r">丹</em>匿<em class="r">衍水</em>中，<em class="r">燕王</em>乃使使斩<em class="r">太子丹</em>，欲献之<em class="r">秦</em>。<em class="r">秦</em>复进兵攻之。后五年，<em class="r">秦</em>卒灭<em class="r">燕</em>，虏<em class="r">燕王喜</em>。</p>
<p>其明年，<em class="r">秦</em>并天下，立号为皇帝。于是<em class="r">秦</em>逐<em class="r">太子丹</em>、<em class="r">荆轲</em>之客，皆亡。<em class="r">高渐离</em>变名姓为人庸保，匿作于<em class="r">宋子</em>。久之，作苦，闻其家堂上客击筑，傍徨不能去。每出言曰：“彼有善有不善。”从者以告其主，曰：“彼庸乃知音，窃言是非。”家丈人召使前击筑，一坐称善，赐酒。而<em class="r">高渐离</em>念久隐畏约无穷时，乃退，出其装匣中筑与其善衣，更容貌而前。举坐客皆惊，下与抗礼，以为上客。使击筑而歌，客无不流涕而去者。<em class="r">宋子</em>传客之，闻于<em class="r">秦始皇</em>。<em class="r">秦始皇</em>召见，人有识者，乃曰：“<em class="r">高渐离</em>也。”<em class="r">秦皇帝</em>惜其善击筑，重赦之，乃嚯其目。使击筑，未尝不称善。稍益近之，<em class="r">高渐离</em>乃以铅置筑中，复进得近，举筑朴<em class="r">秦皇帝</em>，不中。于是遂诛<em class="r">高渐离</em>，终身不复近诸侯之人。</p>
<p><em class="r">鲁句践</em>已闻<em class="r">荆轲</em>之刺<em class="r">秦王</em>，私曰：“嗟乎，惜哉，其不讲于刺剑之术也！甚矣，吾不知人也！曩者吾叱之，彼乃以我为非人也！”</p>
<p><em class="r">太史公</em>曰：世言<em class="r">荆轲</em>，其称<em class="r">太子丹</em>之命，“天雨粟，马生角”也，太过。又言<em class="r">荆轲</em>伤<em class="r">秦王</em>，皆非也。始<em class="r">公孙季功</em>、<em class="r">董生</em>与<em class="r">夏无且</em>游，具知其事，为余道之如是。自<em class="r">曹沫</em>至<em class="r">荆轲</em>五人，此其义或成或不成，然其立意较然，不欺其志，名垂后世，岂妄也哉！</p>
		</div>
	</div>
</main>

</body>
</html>
