<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">
	<meta name="description" content="">
	<meta name="author" content="{author}">
	<title>史记卷三十一吴太伯世家第一</title>
	<link href="https://v4.bootcss.com/docs/4.6/dist/css/bootstrap.min.css" rel="stylesheet" rossorigin="anonymous">
	<style type="text/css">
		::selection { background-color: #E13300; color: white; }
		::-moz-selection { background-color: #E13300; color: white; }
		.container {
			width: auto;
			max-width: 680px;
			padding: 0 15px;
		}
	</style>
</head>

<style>
	body{
		background-color: #F6F6F6;
	}
	p{
		font-size: 1.5rem;
		font-family: monospace;
		color: #000;
		line-height: 40px;
		margin-bottom: 4rem;
	}
	em.r{
		border-bottom: 1px solid #000;
		font-family: sans-serif;
		font-style: normal;
		font-weight: 400;
		font-size: 105%;

		padding-left: 1px;
		padding-right: 1px;
	}
	em.d{
		border-bottom: 1px solid #000;
		font-style: normal;
		font-weight: 400;
		padding-left: 1px;
		padding-right: 1px;
		font-style: italic;
	}



	sup:before {
		content: "（";
	}

	sup:before {
		content: "（";
	}
	sup {
		top: -1.3em;
		color: #666;
		font-size: .5em;
		background-color: bisque;
		padding-right: 5px;
	}

	.p-notes {
		font-size: 1.1em;
		color: #555;
		margin-top: -2rem;
		margin-bottom: 4rem;
	}
	ruby rt{
		font-family: -apple-system,BlinkMacSystemFont,"Segoe UI",Helvetica,Arial,sans-serif,"Apple Color Emoji","Segoe UI Emoji";
	}
	blockquote{padding: 0 2em 0 2em;}
	blockquote p{font-size: 1.4rem;}
</style>
<body>

<main role="main" class="flex-shrink-0">
	<div class="container-lg">
		<h1>史记卷三十一吴太伯世家第一</h1>
		<div class="content">
			<p><em class="r">吴太伯</em>，<em class="r">太伯</em>弟<em class="r">仲雍</em>，皆<em class="r">周太王</em>之子，而<em class="r">王季历</em>之兄也。<em class="r">季历</em>贤，而有圣子<em class="r">昌</em>，<em class="r">太王</em>欲立<em class="r">季历</em>以及<em class="r">昌</em>，于是<em class="r">太伯</em>、<em class="r">仲雍</em>二人乃奔<em class="r">荆蛮</em>，文身断发，示不可用，以避<em class="r">季历</em>。<em class="r">季历</em>果立，是为<em class="r">王季</em>，而<em class="r">昌</em>为<em class="r">文王</em>。<em class="r">太伯</em>之奔<em class="r">荆蛮</em>，自号<em class="r">句吴</em>。<em class="r">荆蛮</em>义之，从而归之千馀家，立为<em class="r">吴太伯</em>。</p>
<p><em class="r">太伯</em>卒，无子，弟<em class="r">仲雍</em>立，是为<em class="r">吴仲雍</em>。<em class="r">仲雍</em>卒，子<em class="r">季简</em>立。<em class="r">季简</em>卒，子<em class="r">叔达</em>立。<em class="r">叔达</em>卒，子<em class="r">周章</em>立。是时<em class="r">周武王</em>克<em class="r">殷</em>，求<em class="r">太伯</em>、<em class="r">仲雍</em>之后，得<em class="r">周章</em>。<em class="r">周章</em>已君<em class="r">吴</em>，因而封之。乃封<em class="r">周章</em>弟<em class="r">虞仲</em>于<em class="r">周</em>之北故<em class="r">夏虚</em>，是为<em class="r">虞仲</em>，列为诸侯。</p>
<p><em class="r">周章</em>卒，子<em class="r">熊遂</em>立。<em class="r">熊遂</em>卒，子<em class="r">柯相</em>立。<em class="r">柯相</em>卒，子<em class="r">彊鸠夷</em>立。<em class="r">彊鸠夷</em>卒，子<em class="r">馀桥疑吾</em>立。<em class="r">馀桥疑吾</em>卒，子<em class="r">柯卢</em>立。<em class="r">柯卢</em>卒，子<em class="r">周繇</em>立。<em class="r">周繇</em>卒，子<em class="r">屈羽</em>立。<em class="r">屈羽</em>卒，子<em class="r">夷吾</em>立。<em class="r">夷吾</em>卒，子<em class="r">禽处</em>立。<em class="r">禽处</em>卒，子<em class="r">转</em>立。<em class="r">转</em>卒，子<em class="r">颇高</em>立。<em class="r">颇高</em>卒，子<em class="r">句卑</em>立。是时<em class="r">晋献公</em>灭<em class="r">周</em>北<em class="r">虞公</em>，以开<em class="r">晋</em>伐<em class="r">虢</em>也。<em class="r">句卑</em>卒，子<em class="r">去齐</em>立。<em class="r">去齐</em>卒，子<em class="r">寿梦</em>立。<em class="r">寿梦</em>立而<em class="r">吴</em>始益大，称王。</p>
<p>自<em class="r">太伯</em>作<em class="r">吴</em>，五世而<em class="r">武王</em>克<em class="r">殷</em>，封其后为二：其一<em class="r">虞</em>，在中国；其一<em class="r">吴</em>，在夷蛮。十二世而<em class="r">晋</em>灭中国之<em class="r">虞</em>。中国之<em class="r">虞</em>灭二世，而夷蛮之<em class="r">吴</em>兴。大凡从<em class="r">太伯</em>至<em class="r">寿梦</em>十九世。</p>
<p><em class="r">王寿梦</em>二年，<em class="r">楚</em>之亡大夫<em class="r">申公巫臣</em>怨<em class="r">楚</em>将<em class="r">子反</em>而奔<em class="r">晋</em>，自<em class="r">晋</em>使<em class="r">吴</em>，教<em class="r">吴</em>用兵乘车，令其子为<em class="r">吴</em>行人，<em class="r">吴</em>于是始通于中国。<em class="r">吴</em>伐<em class="r">楚</em>。十六年，<em class="r">楚共王</em>伐<em class="r">吴</em>，至<em class="r">衡山</em>。</p>
<p>二十五年，<em class="r">王寿梦</em>卒。<em class="r">寿梦</em>有子四人，长曰<em class="r">诸樊</em>，次曰<em class="r">馀祭</em>，次曰<em class="r">馀眜</em>，次曰<em class="r">季札</em>。<em class="r">季札</em>贤，而<em class="r">寿梦</em>欲立之，<em class="r">季札</em>让不可，于是乃立长子<em class="r">诸樊</em>，摄行事当国。</p>
<p><em class="r">王诸樊</em>元年，<em class="r">诸樊</em>已除丧，让位<em class="r">季札</em>。<em class="r">季札</em>谢曰：“<em class="r">曹宣公</em>之卒也，诸侯与<em class="r">曹</em>人不义<em class="r">曹</em>君，将立<em class="r">子臧</em>，<em class="r">子臧</em>去之，以成<em class="r">曹</em>君，君子曰‘能守节矣’。君义嗣，谁敢干君！有国，非吾节也。<em class="r">札</em>虽不材，愿附于<em class="r">子臧</em>之义。”<em class="r">吴</em>人固立<em class="r">季札</em>，<em class="r">季札</em>弃其室而耕，乃舍之。秋，<em class="r">吴</em>伐<em class="r">楚</em>，<em class="r">楚</em>败我师。四年，<em class="r">晋平公</em>初立。</p>
<p>十三年，<em class="r">王诸樊</em>卒。有命授弟<em class="r">馀祭</em>，欲传以次，必致国于<em class="r">季札</em>而止，以称先王<em class="r">寿梦</em>之意，且嘉<em class="r">季札</em>之义，兄弟皆欲致国，令以渐至焉。<em class="r">季札</em>封于<em class="r">延陵</em>，故号曰<em class="r">延陵季子</em>。</p>
<p><em class="r">王馀祭</em>三年，<em class="r">齐</em>相<em class="r">庆封</em>有罪，自<em class="r">齐</em>来奔<em class="r">吴</em>。<em class="r">吴</em>予<em class="r">庆封朱方</em>之县，以为奉邑，以女妻之，富于在<em class="r">齐</em>。</p>
<p>四年，<em class="r">吴</em>使<em class="r">季札</em>聘于<em class="r">鲁</em>，请观<em class="r">周</em>乐。为歌《周南》、《召南》，曰：“美哉，始基之矣，犹未也。然勤而不怨。”歌《邶》、《鄘》、《卫》，曰：“美哉，渊乎，忧而不困者也。吾闻<em class="r">卫康叔</em>、<em class="r">武公</em>之德如是，是其《卫风》乎？”歌《王》，曰：“美哉，思而不惧，其<em class="r">周</em>之东乎？”歌《郑》，曰：“其细已甚，民不堪也，是其先亡乎？”歌《齐》，曰：“美哉，泱泱乎大风也哉。表<em class="r">东海</em>者，其<em class="r">太公</em>乎？国未可量也。”歌《豳》，曰：“美哉，荡荡乎，乐而不淫，其<em class="r">周公</em>之东乎？”歌《秦》，曰：“此之谓<em class="r">夏</em>声。夫能<em class="r">夏</em>则大，大之至也，其<em class="r">周</em>之旧乎？”歌《魏》，曰：“美哉，沨沨乎，大而宽，俭而易，行以德辅，此则盟主也。”歌《唐》，曰：“思深哉，其有<em class="r">陶唐氏</em>之遗风乎？不然，何忧之远也？非令德之后，谁能若是！”歌《陈》，曰：“国无主，其能久乎？”自《郐》以下，无讥焉。歌《小雅》，曰：“美哉，思而不贰，怨而不言，其<em class="r">周</em>德之衰乎？犹有先王之遗民也。”歌《大雅》，曰：“广哉，熙熙乎，曲而有直体，其<em class="r">文王</em>之德乎？”歌《颂》，曰：“至矣哉，直而不倨，曲而不诎，近而不逼，远而不携，迁而不淫，复而不厌，哀而不愁，乐而不荒，用而不匮，广而不宣，施而不费，取而不贪，处而不底，行而不流。五声和，八风平，节有度，守有序，盛德之所同也。”见舞《象箾》、《南籥》者，曰：“美哉，犹有感。”见舞《大武》，曰：“美哉，<em class="r">周</em>之盛也其若此乎？”见舞《韶护》者，曰：“圣人之弘也，犹有惭德，圣人之难也！”见舞《大夏》，曰：“美哉，勤而不德！非<em class="r">禹</em>其谁能及之？”见舞《招箾》，曰：“德至矣哉，大矣，如天之无不焘也，如地之无不载也，虽甚盛德，无以加矣。观止矣，若有他乐，吾不敢观。”</p>
<p>去<em class="r">鲁</em>，遂使<em class="r">齐</em>。说<em class="r">晏平仲</em>曰：“子速纳邑与政。无邑无政，乃免于难。<em class="r">齐国</em>之政将有所归；未得所归，难未息也。”故<em class="r">晏子</em>因<em class="r">陈桓子</em>以纳政与邑，是以免于<em class="r">栾高</em>之难。</p>
<p>去<em class="r">齐</em>，使于<em class="r">郑</em>。见<em class="r">子产</em>，如旧交。谓<em class="r">子产</em>曰：“<em class="r">郑</em>之执政侈，难将至矣，政必及子。子为政，慎以礼。不然，<em class="r">郑国</em>将败。”去<em class="r">郑</em>，适<em class="r">卫</em>。说<em class="r">蘧瑗</em>、<em class="r">史狗</em>、<em class="r">史鰌</em>、<em class="r">公子荆</em>、<em class="r">公叔发</em>、<em class="r">公子朝</em>曰：“<em class="r">卫</em>多君子，未有患也。”</p>
<p>自<em class="r">卫</em>如<em class="r">晋</em>，将舍于<em class="r">宿</em>，闻钟声，曰：“异哉！吾闻之，辩而不德，必加于戮。夫子获罪于君以在此，惧犹不足，而又可以畔乎？夫子之在此，犹燕之巢于幕也。君在殡而可以乐乎？”遂去之。<em class="r">文子</em>闻之，终身不听琴瑟。</p>
<p>适<em class="r">晋</em>，说<em class="r">赵文子</em>、<em class="r">韩宣子</em>、<em class="r">魏献子</em>曰：“<em class="r">晋国</em>其萃于三家乎！”将去，谓<em class="r">叔向</em>曰：“吾子勉之！君侈而多良，大夫皆富，政将在三家。吾子直，必思自免于难。”</p>
<p><em class="r">季札</em>之初使，北过<em class="r">徐君</em>。<em class="r">徐君</em>好<em class="r">季札</em>剑，口弗敢言。<em class="r">季札</em>心知之，为使上国，未献。还至<em class="r">徐</em>，<em class="r">徐君</em>已死，于是乃解其宝剑，系之<em class="r">徐君</em>冢树而去。从者曰：“<em class="r">徐君</em>已死，尚谁予乎？”<em class="r">季子</em>曰：“不然。始吾心已许之，岂以死倍吾心哉！”</p>
<p>七年，<em class="r">楚公子围</em>弑其王<em class="r">夹敖</em>而代立，是为<em class="r">灵王</em>。十年，<em class="r">楚灵王</em>会诸侯而以伐<em class="r">吴</em>之<em class="r">朱方</em>，以诛<em class="r">齐庆封</em>。<em class="r">吴</em>亦攻<em class="r">楚</em>，取三邑而去。十一年，<em class="r">楚</em>伐<em class="r">吴</em>，至<em class="r">雩娄</em>。十二年，<em class="r">楚</em>复来伐，次于<em class="r">乾谿</em>，<em class="r">楚</em>师败走。</p>
<p>十七年，<em class="r">王馀祭</em>卒，弟<em class="r">馀眜</em>立。<em class="r">王馀眜</em>二年，<em class="r">楚公子弃疾</em>弑其君<em class="r">灵王</em>代立焉。</p>
<p>四年，<em class="r">王馀眜</em>卒，欲授弟<em class="r">季札</em>。<em class="r">季札</em>让，逃去。于是<em class="r">吴</em>人曰：“先王有命，兄卒弟代立，必致<em class="r">季子</em>。<em class="r">季子</em>今逃位，则<em class="r">王馀眜</em>后立。今卒，其子当代。”乃立<em class="r">王馀眜</em>之子僚为王。</p>
<p><em class="r">王僚</em>二年，<em class="r">公子光</em>伐<em class="r">楚</em>，败而亡王舟。<em class="r">光</em>惧，袭<em class="r">楚</em>，复得王舟而还。</p>
<p>五年，<em class="r">楚</em>之亡臣<em class="r">伍子胥</em>来奔，<em class="r">公子光</em>客之。<em class="r">公子光</em>者，<em class="r">王诸樊</em>之子也。常以为“吾父兄弟四人，当传至<em class="r">季子</em>。<em class="r">季子</em>即不受国，<em class="r">光</em>父先立。即不传<em class="r">季子</em>，<em class="r">光</em>当立”。阴纳贤士，欲以袭<em class="r">王僚</em>。</p>
<p>八年，<em class="r">吴</em>使<em class="r">公子光</em>伐<em class="r">楚</em>，败<em class="r">楚</em>师，迎<em class="r">楚</em>故<em class="r">太子建</em>母于<em class="r">居巢</em>以归。因北伐，败<em class="r">陈</em>、<em class="r">蔡</em>之师。九年，<em class="r">公子光</em>伐<em class="r">楚</em>，拔<em class="r">居巢</em>、<em class="r">钟离</em>。初，<em class="r">楚</em>边邑<em class="r">卑梁氏</em>之处女与<em class="r">吴</em>边邑之女争桑，二女家怒相灭，两国边邑长闻之，怒而相攻，灭<em class="r">吴</em>之边邑。<em class="r">吴王</em>怒，故遂伐<em class="r">楚</em>，取两都而去。</p>
<p><em class="r">伍子胥</em>之初奔<em class="r">吴</em>，说<em class="r">吴王僚</em>以伐<em class="r">楚</em>之利。<em class="r">公子光</em>曰：“<em class="r">胥</em>之父兄为僇于<em class="r">楚</em>，欲自报其仇耳。未见其利。”于是<em class="r">伍员</em>知<em class="r">光</em>有他志，乃求勇士<em class="r">专诸</em>，是之<em class="r">光</em>。<em class="r">光</em>喜，乃客<em class="r">伍子胥</em>。<em class="r">子胥</em>退而耕于野，以待<em class="r">专诸</em>之事。</p>
<p>十二年冬，<em class="r">楚平王</em>卒。十三年春，<em class="r">吴</em>欲因<em class="r">楚</em>丧而伐之，使公子<em class="r">盖馀</em>、<em class="r">烛庸</em>以兵围<em class="r">楚</em>之<em class="r">六</em>、<em class="r">灊</em>。使<em class="r">季札</em>于<em class="r">晋</em>，以观诸侯之变。<em class="r">楚</em>发兵绝<em class="r">吴</em>兵后，<em class="r">吴</em>兵不得还。于是<em class="r">吴公子光</em>曰：“此时不可失也。”告<em class="r">专诸</em>曰：“不索何获！我真王嗣，当立，吾欲求之。<em class="r">季子</em>虽至，不吾废也。”<em class="r">专诸</em>曰：“<em class="r">王僚</em>可杀也。母老子弱，而两公子将兵攻<em class="r">楚</em>，<em class="r">楚</em>绝其路。方今<em class="r">吴</em>外困于<em class="r">楚</em>，而内空无骨鲠之臣，是无奈我何。”<em class="r">光</em>曰：“我身，子之身也。”四月丙子，<em class="r">光</em>伏甲士于窟室，而谒<em class="r">王僚</em>饮。<em class="r">王僚</em>使兵陈于道，自王宫至<em class="r">光</em>之家，门阶户席，皆<em class="r">王僚</em>之亲也，人夹持铍。<em class="r">公子光</em>详为足疾，入于窟室，使<em class="r">专诸</em>置匕首于炙鱼之中以进食。手匕首刺<em class="r">王僚</em>，铍交于匈，遂弑<em class="r">王僚</em>。<em class="r">公子光</em>竟代立为王，是为<em class="r">吴王阖庐</em>。<em class="r">阖庐</em>乃以<em class="r">专诸</em>子为卿。</p>
<p><em class="r">季子</em>至，曰：“苟先君无废祀，民人无废主，社稷有奉，乃吾君也。吾敢谁怨乎？哀死事生，以待天命。非我生乱，立者从之，先人之道也。”复命，哭<em class="r">僚</em>墓，复位而待。<em class="r">吴</em>公子<em class="r">烛庸</em>、<em class="r">盖馀</em>二人将兵遇围于<em class="r">楚</em>者，闻<em class="r">公子光</em>弑<em class="r">王僚</em>自立，乃以其兵降<em class="r">楚</em>，<em class="r">楚</em>封之于<em class="r">舒</em>。</p>
<p><em class="r">王阖庐</em>元年，举<em class="r">伍子胥</em>为行人而与谋国事。<em class="r">楚</em>诛<em class="r">伯州犁</em>，其孙<em class="r">伯嚭</em>亡奔<em class="r">吴</em>，<em class="r">吴</em>以为大夫。</p>
<p>三年，<em class="r">吴王阖庐</em>与<em class="r">子胥</em>、<em class="r">伯嚭</em>将兵伐<em class="r">楚</em>，拔<em class="r">舒</em>，杀<em class="r">吴</em>亡将二公子。<em class="r">光</em>谋欲入<em class="r">郢</em>，将军<em class="r">孙武</em>曰：“民劳，未可，待之。”四年，伐<em class="r">楚</em>，取<em class="r">六</em>与<em class="r">灊</em>。五年，伐<em class="r">越</em>，败之。六年，<em class="r">楚</em>使<em class="r">子常囊瓦</em>伐<em class="r">吴</em>。迎而击之，大败<em class="r">楚</em>军于<em class="r">豫章</em>，取<em class="r">楚</em>之<em class="r">居巢</em>而还。</p>
<p>九年，<em class="r">吴王阖庐</em>请<em class="r">伍子胥</em>、<em class="r">孙武</em>曰：“始子之言<em class="r">郢</em>未可入，今果如何？”二子对曰：“<em class="r">楚</em>将<em class="r">子常</em>贪，而<em class="r">唐</em>、<em class="r">蔡</em>皆怨之。王必欲大伐，必得<em class="r">唐</em>、<em class="r">蔡</em>乃可。”<em class="r">阖庐</em>从之，悉兴师，与<em class="r">唐</em>、<em class="r">蔡</em>西伐<em class="r">楚</em>，至于<em class="r">汉水</em>。<em class="r">楚</em>亦发兵拒<em class="r">吴</em>，夹水陈。<em class="r">吴王阖庐</em>弟<em class="r">夫槩</em>欲战，<em class="r">阖庐</em>弗许。<em class="r">夫㮣</em>曰：“王已属臣兵，兵以利为上，尚何待焉？”遂以其部五千人袭冒<em class="r">楚</em>，<em class="r">楚</em>兵大败，走。于是<em class="r">吴王</em>遂纵兵追之。比至<em class="r">郢</em>，五战，<em class="r">楚</em>五败。<em class="r">楚昭王</em>亡出<em class="r">郢</em>，奔<em class="r">郧</em>。<em class="r">郧公</em>弟欲弑<em class="r">昭王</em>，<em class="r">昭王</em>与<em class="r">郧公</em>奔<em class="r">随</em>。而<em class="r">吴</em>兵遂入<em class="r">郢</em>。<em class="r">子胥</em>、<em class="r">伯嚭</em>鞭<em class="r">平王</em>之尸以报父雠。</p>
<p>十年春，<em class="r">越</em>闻<em class="r">吴王</em>之在<em class="r">郢</em>，国空，乃伐<em class="r">吴</em>。<em class="r">吴</em>使别兵击<em class="r">越</em>。<em class="r">楚</em>告急<em class="r">秦</em>，<em class="r">秦</em>遣兵救<em class="r">楚</em>击<em class="r">吴</em>，<em class="r">吴</em>师败。<em class="r">阖庐</em>弟<em class="r">夫槩</em>见<em class="r">秦越</em>交败<em class="r">吴</em>，<em class="r">吴王</em>留<em class="r">楚</em>不去，<em class="r">夫槩</em>亡归<em class="r">吴</em>而自立为<em class="r">吴王</em>。<em class="r">阖庐</em>闻之，乃引兵归，攻<em class="r">夫槩</em>。<em class="r">夫槩</em>败奔<em class="r">楚</em>。<em class="r">楚昭王</em>乃得以九月复入<em class="r">郢</em>，而封<em class="r">夫槩</em>于<em class="r">堂谿</em>，为<em class="r">堂谿氏</em>。十一年，<em class="r">吴王</em>使<em class="r">太子夫差</em>伐<em class="r">楚</em>，取<em class="r">番</em>。<em class="r">楚</em>恐而去<em class="r">郢</em>徙<em class="r">鄀</em>。</p>
<p>十五年，<em class="r">孔子</em>相<em class="r">鲁</em>。</p>
<p>十九年夏，<em class="r">吴</em>伐<em class="r">越</em>，<em class="r">越王句践</em>迎击之<em class="r">槜李</em>。<em class="r">越</em>使死士挑战，三行造<em class="r">吴</em>师，呼，自刭。<em class="r">吴</em>师观之，<em class="r">越</em>因伐<em class="r">吴</em>，败之<em class="r">姑苏</em>，伤<em class="r">吴王阖庐</em>指，军却七里。<em class="r">吴王</em>病伤而死。<em class="r">阖庐</em>使立<em class="r">太子夫差</em>，谓曰：“尔而忘<em class="r">句践</em>杀汝父乎？”对曰：“不敢！”三年，乃报<em class="r">越</em>。</p>
<p><em class="r">王夫差</em>元年，以大夫<em class="r">伯嚭</em>为太宰。习战射，常以报<em class="r">越</em>为志。二年，<em class="r">吴王</em>悉精兵以伐<em class="r">越</em>，败之<em class="r">夫椒</em>，报<em class="r">姑苏</em>也。<em class="r">越王句践</em>乃以甲兵五千人栖于<em class="r">会稽</em>，使<em class="r">大夫种</em>因<em class="r">吴太宰嚭</em>而行成，请委国为臣妾。<em class="r">吴王</em>将许之，<em class="r">伍子胥</em>谏曰：“昔<em class="r">有过氏</em>杀<em class="r">斟灌</em>以伐<em class="r">斟寻</em>，灭<em class="r">夏后帝相</em>。<em class="r">帝相</em>之妃<em class="r">后缗</em>方娠，逃于<em class="r">有仍</em>而生<em class="r">少康</em>。<em class="r">少康</em>为<em class="r">有仍</em>牧正。<em class="r">有过</em>又欲杀<em class="r">少康</em>，<em class="r">少康</em>奔<em class="r">有虞</em>。<em class="r">有虞</em>思<em class="r">夏</em>德，于是妻之以二女而邑之于<em class="r">纶</em>，有田一成，有众一旅。后遂收<em class="r">夏</em>众，抚其官职。使人诱之，遂灭<em class="r">有过氏</em>，复<em class="r">禹</em>之绩，祀夏配天，不失旧物。今<em class="r">吴</em>不如<em class="r">有过</em>之强，而<em class="r">句践</em>大于<em class="r">少康</em>。今不因此而灭之，又将宽之，不亦难乎！且<em class="r">句践</em>为人能辛苦，今不灭，后必悔之。”<em class="r">吴王</em>不听，听<em class="r">太宰嚭</em>，卒许<em class="r">越</em>平，与盟而罢兵去。</p>
<p>七年，<em class="r">吴王夫差</em>闻<em class="r">齐景公</em>死而大臣争宠，新君弱，乃兴师北伐<em class="r">齐</em>。<em class="r">子胥</em>谏曰：“<em class="r">越王句践</em>食不重味，衣不重采，吊死问疾，且欲有所用其众。此人不死，必为<em class="r">吴</em>患。今<em class="r">越</em>在腹心疾而王不先，而务<em class="r">齐</em>，不亦谬乎！”<em class="r">吴王</em>不听，遂北伐<em class="r">齐</em>，败<em class="r">齐</em>师于<em class="r">艾陵</em>。至<em class="r">缯</em>，召<em class="r">鲁哀公</em>而征百牢。<em class="r">季康子</em>使<em class="r">子贡</em>以<em class="r">周</em>礼说<em class="r">太宰嚭</em>，乃得止。因留略地于<em class="r">齐鲁</em>之南。九年，为<em class="r">驺</em>伐<em class="r">鲁</em>，至，与<em class="r">鲁</em>盟乃去。十年，因伐<em class="r">齐</em>而归。十一年，复北伐<em class="r">齐</em>。</p>
<p><em class="r">越王句践</em>率其众以朝<em class="r">吴</em>，厚献遗之，<em class="r">吴王</em>喜。唯<em class="r">子胥</em>惧，曰：“是弃<em class="r">吴</em>也。”谏曰：“<em class="r">越</em>在腹心，今得志于<em class="r">齐</em>，犹石田，无所用。且《盘庚之诰》有颠越勿遗，<em class="r">商</em>之以兴。”<em class="r">吴王</em>不听，使<em class="r">子胥</em>于<em class="r">齐</em>，<em class="r">子胥</em>属其子于<em class="r">齐鲍氏</em>，还报<em class="r">吴王</em>。<em class="r">吴王</em>闻之，大怒，赐<em class="r">子胥</em>属镂之剑以死。将死，曰：“树吾墓上以梓，令可为器。抉吾眼置之<em class="r">吴</em>东门，以观<em class="r">越</em>之灭<em class="r">吴</em>也。”</p>
<p><em class="r">齐鲍氏</em>弑<em class="r">齐悼公</em>。<em class="r">吴王</em>闻之，哭于军门外三日，乃从海上攻<em class="r">齐</em>。<em class="r">齐</em>人败<em class="r">吴</em>，<em class="r">吴王</em>乃引兵归。</p>
<p>十三年，<em class="r">吴</em>召<em class="r">鲁</em>、<em class="r">卫</em>之君会于<em class="r">橐皋</em>。</p>
<p>十四年春，<em class="r">吴王</em>北会诸侯于<em class="r">黄池</em>，欲霸中国以全<em class="r">周室</em>。六月丙子，<em class="r">越王句践</em>伐<em class="r">吴</em>。乙酉，<em class="r">越</em>五千人与<em class="r">吴</em>战。丙戌，虏<em class="r">吴太子友</em>。丁亥，入<em class="r">吴</em>。<em class="r">吴</em>人告败于<em class="r">王夫差</em>，<em class="r">夫差</em>恶其闻也。或泄其语，<em class="r">吴王</em>怒，斩七人于幕下。七月辛丑，<em class="r">吴王</em>与<em class="r">晋定公</em>争长。<em class="r">吴王</em>曰：“于<em class="r">周室</em>我为长。”<em class="r">晋定公</em>曰：“于<em class="r">姬姓</em>我为伯。”<em class="r">赵鞅</em>怒，将伐<em class="r">吴</em>，乃长<em class="r">晋定公</em>。<em class="r">吴王</em>已盟，与<em class="r">晋</em>别，欲伐<em class="r">宋</em>。<em class="r">太宰嚭曰</em>：“可胜而不能居也。”乃引兵归国。国亡太子，内空，王居外久，士皆罢敝，于是乃使厚币以与<em class="r">越</em>平。</p>
<p>十五年，<em class="r">齐田常</em>杀<em class="r">简公</em>。</p>
<p>十八年，<em class="r">越</em>益强。<em class="r">越王句践</em>率兵复伐败<em class="r">吴</em>师于<em class="r">笠泽</em>。<em class="r">楚</em>灭<em class="r">陈</em>。</p>
<p>二十年，<em class="r">越王句践</em>复伐<em class="r">吴</em>。二十一年，遂围<em class="r">吴</em>。二十三年十一月丁卯，<em class="r">越</em>败<em class="r">吴</em>。<em class="r">越王句践</em>欲迁<em class="r">吴王夫差</em>于<em class="r">甬东</em>，予百家居之。<em class="r">吴王</em>曰：“孤老矣，不能事君王也。吾悔不用<em class="r">子胥</em>之言，自令陷此。”遂自刭死。<em class="r">越王</em>灭<em class="r">吴</em>，诛<em class="r">太宰嚭</em>，以为不忠，而归。</p>
<p><em class="r">太史公</em>曰：<em class="r">孔子</em>言“<em class="r">太伯</em>可谓至德矣，三以天下让，民无得而称焉”。余读《春秋》古文，乃知中国之<em class="r">虞</em>与<em class="r">荆蛮句吴</em>兄弟也。<em class="r">延陵季子</em>之仁心，慕义无穷，见微而知清浊。呜呼，又何其闳览博物君子也！</p>
		</div>
	</div>
</main>

</body>
</html>
