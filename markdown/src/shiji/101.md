---
title:"史记卷一百一袁盎晁错列传第四十一"
book:"史记"
---
_袁盎_者，_楚_人也，字_丝_。父故为群盗，徙处_安陵_。_高后_时，_盎_尝为_吕禄_舍人。及_孝文帝_即位，_盎_兄_哙_任_盎_为中郎。

_绛侯_为丞相，朝罢趋出，意得甚。上礼之恭，常自送之。_袁盎_进曰：“陛下以丞相何如人？”上曰：“社稷臣。”_盎_曰：“_绛侯_所谓功臣，非社稷臣。社稷臣主在与在，主亡与亡。方_吕后_时，诸_吕_用事，擅相王，_刘氏_不绝如带。是时_绛侯_为太尉，主兵柄，弗能正。_吕后_崩，大臣相与共畔诸_吕_，太尉主兵，适会其成功，所谓功臣，非社稷臣。丞相如有骄主色，陛下谦让，臣主失礼，窃为陛下不取也。”后朝，上益庄，丞相益畏。已而_绛侯_望_袁盎_曰：“吾与而兄善，今儿廷毁我！”_盎_遂不谢。

及_绛侯_免相之国，国人上书告以为反，征系清室，宗室诸公莫敢为言，唯_袁盎_明_绛侯_无罪。_绛侯_得释，_盎_颇有力。_绛侯_乃大与_盎_结交。

_淮南厉王_朝，杀_辟阳侯_，居处骄甚。_袁盎_谏曰：“诸侯大骄必生患，可適削地。”上弗用。_淮南王_益横。及_棘蒲侯柴武_太子谋反事觉，治，连_淮南_王，_淮南王_征，上因迁之_蜀_，<imgalt=""class="kindle-cn-inline-character"src="Image00131.jpg"/>车传送。_袁盎_时为中郎将，乃谏曰：“陛下素骄_淮南王_，弗稍禁，以至此，今又暴摧折之。_淮南王_为人刚，如有遇雾露行道死，陛下竟为以天下之大弗能容，有杀弟之名，奈何？”上弗听，遂行之。

_淮南王_至_雍_，病死，闻，上辍食，哭甚哀。_盎_入，顿首请罪。上曰：“以不用公言至此。”_盎_曰：“上自宽，此往事，岂可悔哉！且陛下有高世之行者三，此不足以毁名。”上曰：“吾高世行三者何事？”_盎_曰：“陛下居_代_时，太后尝病，三年，陛下不交睫，不解衣，汤药非陛下口所尝弗进。夫_曾参_以布衣犹难之，今陛下亲以王者修之，过_曾参_孝远矣。夫诸_吕_用事，大臣专制，然陛下从_代_乘六乘传驰不测之渊，虽_贲育_之勇不及陛下。陛下至_代_邸，西向让天子位者再，南面让天子位者三。夫_许由_一让，而陛下五以天下让，过_许由_四矣。且陛下迁_淮南王_，欲以苦其志，使改过，有司卫不谨，故病死。”于是上乃解，曰：“将奈何？”_盎_曰：“_淮南王_有三子，唯在陛下耳。”于是_文帝_立其三子皆为王。_盎_由此名重朝廷。

_袁盎_常引大体慷慨。宦者_赵同_以数幸，常害_袁盎_，_袁盎_患之。_盎_兄子_种_为常侍骑，持节夹乘，说_盎_曰：“君与斗，廷辱之，使其毁不用。”_孝文帝_出，_赵同_参乘，_袁盎_伏车前曰：“臣闻天子所与共六尺舆者，皆天下豪英。今_汉_虽乏人，陛下独奈何与刀锯馀人载！”于是上笑，下_赵同_。_赵同_泣下车。

_文帝_从_霸陵_上，欲西驰下峻阪。_袁盎_骑，并车揽辔。上曰：“将军怯邪？”_盎_曰：“臣闻千金之子坐不垂堂，百金之子不骑衡，圣主不乘危而侥幸。今陛下骋六<imgalt=""class="kindle-cn-inline-character"src="Image00132.jpg"/>，驰下峻山，如有马惊车败，陛下纵自轻，奈_高庙_、太后何？”上乃止。

上幸_上林_，皇后、_慎夫人_从。其在禁中，常同席坐。及坐，郎署长布席，_袁盎_引却_慎夫人_坐。_慎夫人_怒，不肯坐。上亦怒，起，入禁中。_盎_因前说曰：“臣闻尊卑有序则上下和。今陛下既已立后，_慎夫人_乃妾，妾主岂可与同坐哉！适所以失尊卑矣。且陛下幸之，即厚赐之。陛下所以为_慎夫__人_，适所以祸之。陛下独不见‘人彘’乎？”于是上乃说，召语_慎夫人_。_慎夫人_赐_盎_金五十斤。

然_袁盎_亦以数直谏，不得久居中，调为_陇西_都尉。仁爱士卒，士卒皆争为死。迁为_齐_相。徙为_吴_相，辞行，_种_谓_盎_曰：“_吴王_骄日久，国多奸。今苟欲劾治，彼不上书告君，即利剑刺君矣。南方卑湿，君能日饮，毋何，时说王曰毋反而已。如此幸得脱。”_盎_用_种_之计，_吴王_厚遇_盎_。

_盎_告归，道逢丞相_申屠嘉_，下车拜谒，丞相从车上谢_袁盎_。_袁盎_还，愧其吏，乃之丞相舍上谒，求见丞相。丞相良久而见之。_盎_因跪曰：“愿请间。”丞相曰：“使君所言公事，之曹与长史掾议，吾且奏之；即私邪，吾不受私语。”_袁盎_即跪说曰：“君为丞相，自度孰与_陈平_、_绛侯_？”丞相曰：“吾不如。”_袁盎_曰：“善，君即自谓不如。夫_陈平_、_绛侯_辅翼_高帝_，定天下，为将相，而诛诸_吕_，存_刘氏_；君乃为材官蹶张，迁为队率，积功至_淮阳_守，非有奇计攻城野战之功。且陛下从_代_来，每朝，郎官上书疏，未尝不止辇受其言，言不可用置之，言可受采之，未尝不称善。何也？则欲以致天下贤士大夫。上日闻所不闻，明所不知，日益圣智；君今自闭钳天下之口而日益愚。夫以圣主责愚相，君受祸不久矣。”丞相乃再拜曰：“_嘉_鄙野人，乃不知，将军幸教。”引入与坐，为上客。

_盎_素不好_晁错_，_晁错_所居坐，_盎_去；_盎_坐，_错_亦去：两人未尝同堂语。及_孝文帝_崩，_孝景帝_即位，_晁错_为御史大夫，使吏案_袁盎_受_吴王_财物，抵罪，诏赦以为庶人。

_吴楚_反，闻，_晁错_谓丞史曰：“夫_袁盎_多受_吴王_金钱，专为蔽匿，言不反。今果反，欲请治_盎_宜知计谋。”丞史曰：“事未发，治之有绝。今兵西向，治之何益！且_袁盎_不宜有谋。”_晁错_犹与未决。人有告_袁盎_者，_袁盎_恐，夜见_窦婴_，为言_吴_所以反者，愿至上前口对状。_窦婴_入言上，上乃召_袁盎_入见。_晁错_在前，及_盎_请辟人赐间，_错_去，固恨甚。_袁盎_具言_吴_所以反状，以_错_故，独急斩_错_以谢_吴_，_吴_兵乃可罢。其语具在《吴事》中。使_袁盎_为太常，_窦婴_为大将军。两人素相与善。逮_吴_反，诸陵长者_长安_中贤大夫争附两人，车随者日数百乘。

及_晁错_已诛，_袁盎_以太常使_吴_。_吴王_欲使将，不肯。欲杀之，使一都尉以五百人围守_盎_军中。_袁盎_自其为_吴_相时，有从史尝盗爱_盎_侍儿，_盎_知之，弗泄，遇之如故。人有告从史，言“君知尔与侍者通”，乃亡归。_袁盎_驱自追之，遂以侍者赐之，复为从史。及_袁盎_使_吴_见守，从史适为守_盎_校尉司马，乃悉以其装赍置二石醇醪，会天寒，士卒饥渴，饮酒醉，西南陬卒皆卧，司马夜引_袁盎_起，曰：“君可以去矣，_吴王_期旦日斩君。”_盎_弗信，曰：“公何为者？”司马曰：“臣故为从史盗君侍儿者。”_盎_乃惊谢曰：“公幸有亲，吾不足以累公。”司马曰：“君弟去，臣亦且亡，辟吾亲，君何患！”及以刀决张，道从醉卒隧直出。司马与分背，_袁盎_解节毛怀之，杖，步行七八里，明，见_梁_骑，骑驰去，遂归报。

_吴楚_已破，上更以_元王_子_平陆侯礼_为_楚王_，_袁盎_为_楚_相。尝上书有所言，不用。_袁盎_病免居家，与闾里浮沈，相随行，斗鸡走狗。_雒阳剧孟_尝过_袁盎_，_盎_善待之。_安陵_富人有谓_盎_曰：“吾闻_剧孟_博徒，将军何自通之？”_盎_曰：“_剧孟_虽博徒，然母死，客送葬车千馀乘，此亦有过人者。且缓急人所有。夫一旦有急叩门，不以亲为解，不以存亡为辞，天下所望者，独_季心_、_剧孟_耳。今公常从数骑，一旦有缓急，宁足恃乎！”骂富人，弗与通。诸公闻之，皆多_袁盎_。

_袁盎_虽家居，_景帝_时时使人问筹策。_梁王_欲求为嗣，_袁盎_进说，其后语塞。_梁王_以此怨_盎_，曾使人刺_盎_。刺者至_关中_，问_袁盎_，诸君誉之皆不容口。乃见_袁盎_曰：“臣受_梁王_金来刺君，君长者，不忍刺君。然后刺君者十馀曹，备之！”_袁盎_心不乐，家又多怪，乃之_棓生_所问占。还，_梁_刺客后曹辈果遮刺杀_盎安陵_郭门外。

_晁错_者，_颍川_人也。学_申商_刑名于_轵张恢先_所，与_雒阳宋孟_及_刘礼_同师。以文学为太常掌故。

_错_为人陗直刻深。_孝文帝_时，天下无治《尚书》者，独闻_济南伏生_故_秦_博士，治《尚书》，年九十馀，老不可征，乃诏太常使人往受之。太常遣_错_受《尚书》_伏生_所。还，因上便宜事，以《书》称说。诏以为太子舍人、门大夫、家令。以其辩得幸太子，太子家号曰“智囊”。数上书_孝文_时，言削诸侯事，及法令可更定者。书数十上，_孝文_不听，然奇其材，迁为中大夫。当是时，太子善_错_计策，_袁盎_诸大功臣多不好_错_。

_景帝_即位，以_错_为内史。_错_常数请间言事，辄听，宠幸倾九卿，法令多所更定。丞相_申屠嘉_心弗便，力未有以伤。内史府居_太上庙_壖中，门东出，不便，_错_乃穿两门南出，凿庙壖垣。丞相_嘉_闻，大怒，欲因此过为奏请诛_错_。_错_闻之，即夜请间，具为上言之。丞相奏事，因言_错_擅凿庙垣为门，请下廷尉诛。上曰：“此非庙垣，乃壖中垣，不致于法。”丞相谢。罢朝，怒谓长史曰：“吾当先斩以闻，乃先请，为儿所卖，固误。”丞相遂发病死。_错_以此愈贵。

迁为御史大夫，请诸侯之罪过，削其地，收其枝郡。奏上，上令公卿列侯宗室集议，莫敢难，独_窦婴_争之，由此与_错_有郤。_错_所更令三十章，诸侯皆喧哗疾_晁错_。错父闻之，从_颍川_来，谓_错_曰：“上初即位，公为政用事，侵削诸侯，别疏人骨肉，人口议多怨公者，何也？”_晁错_曰：“固也。不如此，天子不尊，宗庙不安。”_错_父曰：“_刘氏_安矣，而_晁氏_危矣，吾去公归矣！”遂饮药死，曰：“吾不忍见祸及吾身。”死十馀日，_吴楚_七国果反，以诛_错_为名。及_窦婴_、_袁盎_进说，上令_晁错_衣朝衣斩东市。

_晁错_已死，谒者仆射_邓公_为校尉，击_吴楚_军为将。还，上书言军事，谒见上。上问曰：“道军所来，闻_晁错_死，_吴楚_罢不？”_邓公_曰：“_吴王_为反数十年矣，发怒削地，以诛_错_为名，其意非在_错_也。且臣恐天下之士噤口不敢复言也！”上曰：“何哉？”_邓公_曰：“夫_晁错_患诸侯强大不可制，故请削地以尊京师，万世之利也。计画始行，卒受大戮，内杜忠臣之口，外为诸侯报仇，臣窃为陛下不取也。”于是_景帝_默然良久，曰：“公言善，吾亦恨之。”乃拜_邓公_为_城阳_中尉。

_邓公_，_成固_人也，多奇计。_建元_中，上招贤良，公卿言_邓公_，时_邓公_免，起家为九卿。一年，复谢病免归。其子_章_以修_黄老_言显于诸公间。

_太史公_曰：_袁盎_虽不好学，亦善傅会，仁心为质，引义慷慨。遭_孝文_初立，资适逢世。时以变易，及_吴楚_一说，说虽行哉，然复不遂。好声矜贤，竟以名败。_晁错_为家令时，数言事不用；后擅权，多所变更。诸侯发难，不急匡救，欲报私仇，反以亡躯。语曰“变古乱常，不死则亡”，岂_错_等谓邪！
