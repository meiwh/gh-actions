---
title:"史 记 卷 十 七汉兴以来诸侯王年表第五"
book:"史记"
---
_太史公_曰：_殷_以前尚矣。_周_封五等：公，侯，伯，子，男。然封_伯禽_、_康叔_于_鲁_、_卫_，地各四百里，亲亲之义，褒有德也；_太公_于_齐_，兼五侯地，尊勤劳也。_武王_、_成_、_康_所封数百，而同姓五十五，地上不过百里，下三十里，以辅卫王室。_管_、_蔡_、_康叔_、_曹_、_郑_，或过或损。_厉_、_幽_之后，王室缺，侯伯强国兴焉，天子微，弗能正。非德不纯，形势弱也。

_汉_兴，序二等。_高祖_末年，非_刘氏_而王者，若无功上所不置而侯者，天下共诛之。_高祖_子弟同姓为王者九国，唯独_长沙_异姓，而功臣侯者百有馀人。自_雁门_、_太原_以东至_辽阳_，为_燕_、_代_国；_常山_以南，_大行_左转，度_河_、_济_，_阿_、_甄_以东薄海，为_齐_、_赵_国；自_陈_以西，南至_九疑_，东带_江_、_淮_、_穀_、_泗_，薄_会稽_，为_梁_、_楚_、_淮南_、_长沙_国：皆外接于_胡_、_越_。而内地北距山以东尽诸侯地，大者或五六郡，连城数十，置百官宫观，僭于天子。_汉_独有_三河_、_东郡_、_颍川_、_南阳_，自_江陵_以西至_蜀_，北自_云中_至_陇西_，与_内史_凡十五郡，而公主列侯颇食邑其中。何者？天下初定，骨肉同姓少，故广强庶孽，以镇抚四海，用承卫天子也。

_汉_定百年之间，亲属益疏，诸侯或骄奢，忕邪臣计谋为淫乱，大者叛逆，小者不轨于法，以危其命，殒身亡国。天子观于上古，然后加惠，使诸侯得推恩分子弟国邑，故_齐_分为七，_赵_分为六，_梁_分为五，_淮南_分三，及天子支庶子为王，王子支庶为侯，百有馀焉。_吴楚_时，前后诸侯或以適削地，是以_燕_、_代_无北边郡，_吴_、_淮南_、_长沙_无南边郡，_齐_、_赵_、_梁_、_楚_支郡名山陂海咸纳于_汉_。诸侯稍微，大国不过十馀城，小侯不过数十里，上足以奉贡职，下足以供养祭祀，以蕃辅京师。而_汉_郡八九十，形错诸侯间，犬牙相临，秉其厄塞地利，强本干，弱枝叶之势，尊卑明而万事各得其所矣。

臣_迁_谨记_高祖_以来至_太初_诸侯，谱其下益损之时，令后世得览。形势虽强，要之以仁义为本。
