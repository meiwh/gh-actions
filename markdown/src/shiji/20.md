---
title:"史 记 卷 二 十建元以来侯者年表第八"
book:"史记"
---
_太史公_曰：_匈奴_绝和亲，攻当路塞；_闽越_擅伐，_东瓯_请降。二夷交侵，当盛_汉_之隆，以此知功臣受封侔于祖考矣。何者？自《诗书》称_三代_“_戎狄_是膺，_荆荼_是征”，_齐桓_越_燕_伐_山戎_，_武灵王_以区区_赵_服单于，_秦缪_用_百里_霸_西戎_，_吴楚_之君以诸侯役_百越_。况乃以中国一统，明天子在上，兼文武，席卷四海，内辑亿万之众，岂以晏然不为边境征伐哉！自是后，遂出师北讨强_胡_，南诛劲_越_，将卒以次封矣。
