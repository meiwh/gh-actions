---
title:"史记卷二十五律书第三"
book:"史记"
---
王者制事立法，物度轨则，壹禀于六律，六律为万事根本焉。

其于兵械尤所重，故云“望敌知吉凶，闻声效胜负”，百王不易之道也。

_武王_伐_纣_，吹律听声，推孟春以至于季冬，杀气相并，而音尚宫。同声相从，物之自然，何足怪哉？

兵者，圣人所以讨强暴，平乱世，夷险阻，救危殆。自含齿戴角之兽见犯则校，而况于人怀好恶喜怒之气？喜则爱心生，怒则毒螫加，情性之理也。

昔_黄帝_有_涿鹿_之战，以定火灾；_颛顼_有_共工_之陈，以平水害；_成汤_有_南巢_之伐，以殄_夏_乱。递兴递废，胜者用事，所受于天也。

自是之后，名士迭兴，_晋_用_咎犯_，而_齐_用_王子_，_吴_用_孙武_，申明军约，赏罚必信，卒伯诸侯，兼列邦土，虽不及_三代_之诰誓，然身宠君尊，当世显扬，可不谓荣焉？岂与世儒暗于大较，不权轻重，猥云德化，不当用兵，大至君辱失守，小乃侵犯削弱，遂执不移等哉！故教笞不可废于家，刑罚不可捐于国，诛伐不可偃于天下，用之有巧拙，行之有逆顺耳。

_夏桀_、_殷纣_手搏豺狼，足追四马，勇非微也；百战克胜，诸侯慑服，权非轻也。_秦二世_宿军无用之地，连兵于边陲，力非弱也；结怨_匈奴_，<imgalt="char"class="kindle-cn-inline-character"src="Image00040.jpg"/>祸_於越_，势非寡也。及其威尽势极，闾巷之人为敌国。咎生穷武之不知足，甘得之心不息也。

_高祖_有天下，三边外畔；大国之王虽称蕃辅，臣节未尽。会_高祖_厌苦军事，亦有_萧_、_张_之谋，故偃武一休息，羁縻不备。

历至_孝文_即位，将军_陈武_等议曰：“_南越_、_朝鲜_自全_秦_时内属为臣子，后且拥兵阻厄，选蠕观望。_高祖_时天下新定，人民小安，未可复兴兵。今陛下仁惠抚百姓，恩泽加海内，宜及士民乐用，征讨逆党，以一封疆。”_孝文_曰：“朕能任衣冠，念不到此。会_吕氏_之乱，功臣宗室共不羞耻，误居正位，常战战栗栗，恐事之不终。且兵凶器，虽克所愿，动亦秏病，谓百姓远方何？又先帝知劳民不可烦，故不以为意。朕岂自谓能？今_匈奴_内侵，军吏无功，边民父子荷兵日久，朕常为动心伤痛，无日忘之。今未能销距，愿且坚边设候，结和通使，休宁北陲，为功多矣。且无议军。”故百姓无内外之繇，得息肩于田亩，天下殷富，粟至十馀钱，鸣鸡吠狗，烟火万里，可谓和乐者乎！

_太史公_曰：_文帝_时，会天下新去汤火，人民乐业，因其欲然，能不扰乱，故百姓遂安。自年六七十翁亦未尝至市井，游敖嬉戏如小儿状。_孔子_所称有德君子者邪！

《书》曰“七正”，二十八舍。律历，天所以通五行八正之气，天所以成孰万物也。舍者，日月所舍。舍者，舒气也。

不周风居西北，主杀生。_东壁_居不周风东，主辟生气而东之。至于_营室_。_营室_者，主营胎阳气而产之。东至于_危_。_危_，垝也。言阳气之垝，故曰_危_。十月也，律中应钟。应钟者，阳气之应，不用事也。其于十二子为亥。亥者，该也。言阳气藏于下，故该也。

广莫风居北方。广莫者，言阳气在下，阴莫阳广大也，故曰广莫。东至于_虚_。_虚_者，能实能虚，言阳气冬则宛藏于虚，日冬至则一阴下藏，一阳上舒，故曰_虚_。东至于_须女_。言万物变动其所，阴阳气未相离，尚相胥如也，故曰_须女_。十一月也，律中黄钟。黄钟者，阳气踵黄泉而出也。其于十二子为子。子者，滋也；滋者，言万物滋于下也。其于十母为壬癸。壬之为言任也，言阳气任养万物于下也。癸之为言揆也，言万物可揆度，故曰癸。东至_牵牛_。_牵牛_者，言阳气牵引万物出之也。牛者，冒也，言地虽冻，能冒而生也。牛者，耕植种万物也。东至于_建星_。_建星_者，建诸生也。十二月也，律中大吕。大吕者，其于十二子为丑。

条风居东北，主出万物。条之言条治万物而出之，故曰条风。南至于_箕_。_箕_者，言万物根棋，故曰_箕_。正月也，律中泰蔟。泰蔟者，言万物蔟生也，故曰泰蔟。其于十二子为寅。寅言万物始生蟥然也，故曰寅。南至于_尾_，言万物始生如尾也。南至于_心_，言万物始生有华心也。南至于_房_。_房_者，言万物门户也，至于门则出矣。

明庶风居东方。明庶者，明众物尽出也。二月也，律中夹钟。夹钟者，言阴阳相夹厕也。其于十二子为卯。卯之为言茂也，言万物茂也。其于十母为甲乙。甲者，言万物剖符甲而出也；乙者，言万物生轧轧也。南至于_氐_。_氐_者，言万物皆至也。南至于_亢_。_亢_者，言万物亢见也。南至于_角_。_角_者，言万物皆有枝格如角也。三月也，律中姑洗。姑洗者，言万物洗生。其于十二子为辰。辰者，言万物之娠也。

清明风居东南维，主风吹万物而西之。至于_轸_。_轸_者，言万物益大而轸轸然。西至于_翼_。_翼_者，言万物皆有羽翼也。四月也，律中中吕。中吕者，言万物尽旅而西行也。其于十二子为巳。巳者，言阳气之已尽也。西至于_七星_。_七星_者，阳数成于七，故曰_七星_。西至于_张_。_张_者，言万物皆张也。西至于_注_。_注_者，言万物之始衰，阳气下注，故曰_注_。五月也，律中蕤宾。蕤宾者，言阴气幼少，故曰蕤；痿阳不用事，故曰宾。

景风居南方。景者，言阳气道竟，故曰景风。其于十二子为午。午者，阴阳交，故曰午。其于十母为丙丁。丙者，言阳道著明，故曰丙；丁者，言万物之丁壮也，故曰丁。西至于_弧_。弧者，言万物之吴落且就死也。西至于_狼_。狼者，言万物可度量，断万物，故曰_狼_。

凉风居西南维，主地。地者，沉夺万物气也。六月也，律中林钟。林钟者，言万物就死气林林然。其于十二子为未。未者，言万物皆成，有滋味也。北至于_罚_。_罚_者，言万物气夺可伐也。北至于_参_。_参_言万物可参也，故曰_参_。七月也，律中夷则。夷则，言阴气之贼万物也。其于十二子为申。申者，言阴用事，申贼万物，故曰申。北至于_浊_。_浊_者，触也，言万物皆触死也，故曰_浊_。北至于_留_。_留_者，言阳气之稽留也，故曰_留_。八月也，律中南吕。南吕者，言阳气之旅入藏也。其于十二子为酉。酉者，万物之老也，故曰酉。

阊阖风居西方。阊者，倡也；阖者，藏也。言阳气道万物，阖黄泉也。其于十母为庚辛。庚者，言阴气庚万物，故曰庚；辛者，言万物之辛生，故曰辛。北至于_胃_。_胃_者，言阳气就藏，皆胃胃也。北至于_娄_。_娄_者，呼万物且内之也。北至于_奎_。_奎_者，主毒螫杀万物也，奎而藏之。九月也，律中无射。无射者，阴气盛用事，阳气无馀也，故曰无射。其于十二子为戌。戌者，言万物尽灭，故曰戌。
<pclass="kindle-cn-para-left">律数：</p><pclass="kindle-cn-para-left">九九八十一以为宫。三分去一，五十四以为徵。三分益一，七十二以为商。三分去一，四十八以为羽。三分益一，六十四以为角。</p><pclass="kindle-cn-para-left">黄钟长八寸七分一，宫。大吕长七寸五分三分二。太蔟长七寸十分二，角。夹钟长六寸七分三分一。姑洗长六寸十分四，羽。仲吕长五寸九分三分二，徵。蕤宾长五寸六分三分二。林钟长五寸十分四，角。夷则长五寸三分二，商。南吕长四寸十分八，徵。无射长四寸四分三分二。应钟长四寸二分三分二，羽。</p><pclass="kindle-cn-para-left">生钟分：</p><pclass="kindle-cn-para-left">子一分。丑三分二。寅九分八。卯二十七分十六。辰八十一分六十四。巳二百四十三分一百二十八。午七百二十九分五百一十二。未二千一百八十七分一千二十四。申六千五百六十一分四千九十六。酉一万九千六百八十三分八千一百九十二。戌五万九千四十九分三万二千七百六十八。亥十七万七千一百四十七分六万五千五百三十六。</p>
生黄钟术曰：以下生者，倍其实，三其法。以上生者，四其实，三其法。上九，商八，羽七，角六，宫五，徵九。置一而九三之以为法。实如法，得长一寸。凡得九寸，命曰“黄钟之宫”。故曰音始于宫，穷于角；数始于一，终于十，成于三；气始于冬至，周而复生。

神生于无，形成于有，形然后数，形而成声，故曰神使气，气就形。形理如类有可类。或未形而未类，或同形而同类，类而可班，类而可识。圣人知天地识之别，故从有以至未有，以得细若气，微若声。然圣人因神而存之，虽妙必效情，核其华道者明矣。非有圣心以乘聪明，孰能存天地之神而成形之情哉？神者，物受之而不能知其去来，故圣人畏而欲存之。唯欲存之，神之亦存。其欲存之者，故莫贵焉。

_太史公_曰：在旋玑玉衡以齐七政，即天地二十八宿。十母，十二子，钟律调自上古。建律运历造日度，可据而度也。合符节，通道德，即从斯之谓也。
