---
title:"史 记 卷 十 九惠景间侯者年表第七"
book:"史记"
---
_太史公_读列封至_便侯_，曰：有以也夫！_长沙王_者，著令甲，称其忠焉。昔_高祖_定天下，功臣非同姓疆土而王者八国。至_孝惠_时，唯独_长沙_全，禅五世，以无嗣绝，竟无过，为藩守职，信矣。故其泽流枝庶，毋功而侯者数人。及_孝惠_讫_孝景_间五十载，追修_高祖_时遗功臣，及从_代_来，_吴楚_之劳，诸侯子弟若肺腑，外国归义，封者九十有馀。咸表始终，当世仁义成功之著者也。
